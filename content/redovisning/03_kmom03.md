---
title: "Redovisning kmom03"
---
Redovisning kmom03
=========================

**Hur känns det att vara styrd till ett vertikalt grid, hämmande eller stödjande?**

Man blir mer medveten om hur man placerar elementen på sidan och hur intilliggande element förhåller sig till varandra när man jobbar med ett vertikalt grid, så på det sättet är det en fördel. Däremot resulterar användningen av gridets column()-mixin i att det ibland uppstår oklädsamma höger- och vänster marginaler på vissa regioner, bl.a. på flashbilden och footern. Om detta beror på att jag ännu inte behärskar gridet eller om det helt enkelt är meningen att det “ska” se ut så klarnar förhoppningsvis i takt med att jag lär mig mer om hur gridet fungerar. Hur som helst hade jag föredragit att regionerna som innehåller flashbilden och footern fick ta upp 100% av sidans bredd istället för knappt 99%. På mindre, mobila skärmar har jag dock märkt att det kan vara en fördel att inte låta ett element ta upp 100% av sidans bredd, eftersom kanterna av elementet annars riskerar att hamna utanför skärmen.

Liksom vissa andra kursdeltagare hade jag till en början problem med att det uppstod en liten horisontell scrollbar när jag använde mixinen #desinax-vgrid.row(); för att styla sidans .row-klass, men detta löste jag genom att nollställa klassens höger- och vänstermarginaler.

**Hur känns det att jobba med ett typografiskt horisontellt/baseline grid, ser du någon poäng med det?**

Man blir helt klart mer medveten om avstånden mellan olika element än vad man hade varit om man inte använde ett typografiskt grid. Jag gillar idén med att använda ett s.k. “magic number” för att styla elementens marginaler, det gör att tomrummen mellan dem känns mer strukturerat och mindre slumpmässigt. Sedan är ju frågan hur petig man vill och behöver vara. Bilder och bildtexter är exempel på element som kan vara svåra att styla så att de ligger exakt på gridets linjer och jag tvivlar på att de flesta av webbplatsens besökare märker om ett elements placering avviker med en pixel här eller där.

En annan fördel med inte bara det typografiska gridet utan även det vertikala är att de (såvitt jag kan se) inte innehåller några ovanliga CSS-konstruktioner eller tekniker som det saknas stöd/support för i olika webbläsare. Detta är helt klart en fördel i jämförelse med tekniker som t.ex. CSS Grids, som alla webbläsare ännu inte har hundraprocentigt stöd för.

**Berätta om hur du valde typsnitt till din webbplats.**

*Brödtext och sidomenyer*

Till brödtexten och sidomenyerna ville jag ha ett typsnitt som är luftigt och läsbart och för detta duger det typografiska gridets defaulttypsnitt alldeles utmärkt. Tyvärr kan jag inte se exakt vilket typsnitt det är som används (detta kan ju dessutom variera från webbläsare till webbläsare), mer än att det är någon variant av sans-seriff. Jag har inget emot seriftypsnitt som t.ex. “Times New Roman” (dessa kan till och med vara att föredra i fråga om läsbarhet eftersom serifferna skapar en optisk linje som ögat kan följa), men min erfarenhet är att sådana typsnitt ibland kan se lite “plottriga” ut på mindre skärmar.

*Rubriker och huvudmeny*

Till rubrikerna (h1-h4) och huvudmenyn ville jag ha ett typsnitt som är lättläst och samtidigt står i kontrast till brödtexten. För rubrikerna har jag valt att hålla mig till det typografiska gridets defaulttypsnitt (någon form av serifftypsnitt) och för huvudmenyn har jag valt stilfamiljen Garamond (&#64;fontFamilyGaramond). Jag har även valt att att återge texten i huvudmenyn med versaler då detta framhäver den elegans som ofta känntetecknar gammaldagsa typsnitt som t.ex. Garamond och Baskerville.

*Logotyp*

Nu är min webbplats börjat få lite mer personlighet kände jag att jag ville framhäva detta med en logotyp som sticker ut från den övriga designen. Typsnittet jag valt heter Zelda och är gratis att ladda ner och använda för personligt, icke-kommersiellt bruk&ast;. Jag gillar typsnittets geometriska, brutna linjer, de ger en lätt futuristisk känsla som jag eventuellt spinner vidare på när jag vidareutvecklar designen för min webbplats.

*Har du jobbat med liknande gridbaserade layouttekniker sedan tidigare?*

Nja, inte direkt. Jag nosade lite på CSS Grids under kursen htmlphp, men i övrigt har jag mest förlitat mig på “plain vanilla CSS” och ögonmått för att åstadkomma balans och rytm i layouten.

**Hur känns det att jobba med LESS och moduler? Lyckas du återanvända moduler mellan teman för kmom02 och kmom03?**

Jag uppskattar LESS och dess möjligheter mer och mer ju mer jag jobbar med det. I det här kursmomentet har jag använt mig av variabler och mixins i större utsträckning än tidigare och det har gjort det lättare att återanvända kod och hålla koden överskådlig.

Den enda modulen som jag hittills återanvänt i strikt oförändrad form i samtliga stylesheets är den responsiva menyn, övriga filer/moduler har jag kopierat, döpt om och modifierat/vidareutvecklat från kursmoment till kursmoment. Att jag inte återanvänt moduler i större utsträckning än så beror nog på att jag hittills inte har varit helt nöjd med designens “grundutseende”. Däremot har strukturen på mina moduler inte ändrats särskilt mycket sedan kmom01, de är fortfarande uppdelade i “base”, “layout” och “modules”. I kommande kursmoment kanske jag går ett steg längre och delar upp modulen “modules” i ytterligare delmoduler, t.ex. skulle man kunna lägga koden för logotypen och flashbilden i separata filer/moduler och importera/återanvända dessa i olika stylesheets.

**Hur gick det med din responsivitet för webbplatsen?**

Jag är hyfsat nöjd med mobilversionen (max 680 pixlar) och desktopversionen (960 pixlar och uppåt) av webbplatsen, däremot ser inte designen alltid helt klockren ut “mellan” dessa brytpunkter. Jag har lagt till några media queries för att förhindra att menyer och sidebars blir alltför smala och att elementen inte hamnar alltför tätt inpå varandra när skärmstorleken krymper, men det krävs fortfarande en del jobb innan det ser snyggt ut även i “mellanlägena”. Ibland tycker jag det är svårt att veta exakt hur mycket bilder och andra element kan växa eller krympa innan de blir för stora eller små och jag tycker även att övergången mellan olika layouts/media queries ser lite “hackig” ut när man ändrar skärmstorleken i webbläsarens dev tools. Förhoppningsvis kommer lösningarna på dessa problem att uppenbara sig i takt med att jag bearbetar designen under kommande kursmoment.

**Vilken är din TIL för detta kmom?**

Min TIL för detta kursmoment gäller de fördelar som användningen av horisontella och vertikala grids kan medföra när man stylar en webbplats. Som sagt blir man mer medveten om hur man placerar ut elementen på sidan och hur mycket tomrum och avstånd som finns mellan dem, vilket i längden kan bidra till att skapa en mer sammanhållen och enhetlig design.


<br>
<br>
<br>
<hr>

&ast; Däremot är jag inte säker på om det är lagligt att dela typsnittets filer, varför jag för säkerhets skull har valt att inte ladda upp filerna till mitt GitHub-repo.
