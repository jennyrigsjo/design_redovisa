---
title: "Redovisning kmom07-10"
---
Redovisning kmom07-10
=========================

INNEHÅLL:

1. [Uppdrag 1](#uppdrag1)
2. [Uppdrag 2](#uppdrag2)
3. [Uppdrag 3](#uppdrag3)
4. [Uppdrag 4](#uppdrag4)
5. [Uppdrag 5](#uppdrag5)
6. [Uppdrag 6](#uppdrag6)
7. [Allmänt om projektet](#om-projektet)
8. [Tankar om kursen](#om-kursen)

[Länk till projektet](../../proj/htdocs)

Uppdrag 1: Analys aktuell webbplatsdesign {#uppdrag1}
-----------------------------------------------------

[Länk till analysen](rapport/webbplatsdesign)

Jag har valt att undersöka aktuella trender med hänsyn till användning av färg och typografi bland e-handelsföretag inom konfektionsbranschen. Visserligen har jag tidigare gjort en analys med fokus på dessa designelement (kursmoment 04), dock inte av webbplatser inom en och samma kategori. Följdaktligen såg jag uppgiften som en chans att ytterligare fördjupa mina kunskaper om betydelsen av färg och typsnitt genom att analysera hur designelementen används av företag inom en specifik bransch. I den här studien har jag dessutom undersökt respektive företags profil &mdash; inklusive affärsmål, målgrupp och ledord/slogan &mdash; för att se i vilken utsträckning dessa aspekter eventuellt påverkar webbplatsernas utformning. Dikussionsdelen av rapporten består således av två delar: i den ena diskuteras designtrender inom branschen i allmänhet och i den andra kopplas dessa trender till företagens profiler och målgrupper i synnerhet. Rapporten avslutas med några kortfattade förslag på vad som kan göras för att förbättra webbplatsernas design. Jag har använt mig av Harvardsystemets notation för att skapa en källförteckning i slutet av rapporten samt för att referera till källor i rapporttexten.

Studien var mycket intressant att genomföra. De e-handelsföretag jag valt att undersöka är med ett enstaka undantag sådana som jag handlat hos tidigare och majoriteten av dem har dessutom kvinnor som sin främsta målgrupp. I vilken utsträckning dessa faktorer eventuellt påverkar studiens resultat och analys är onekligen en intressant fråga, men inget jag valt att ta upp i rapporttexten. I en framtida, liknande undersökning skulle det dock vara intressant att "vända på steken" genom att välja webbplatser som jag inte är bekant med och som främst riktar sig till män.



Uppdrag 2: Analys valfri {#uppdrag2}
------------------------------------

[Länk till analysen](rapport/design-och-webbplatser)

I den valfria analysen har jag undersökt hur webbplatser inom restaurangbranschen jobbar med bildoptimering genom att granska i vilken utsträckning de följer s.k. "best practices" i detta avseende. Ursprungligen var min tanke att bildanalys och optimering skulle ingå i analysen för uppdrag 1, detta hade dock resulterat i en alldeles för omfattande rapport så därför beslöt jag att använda bildoptimering som ämne för en separat analys.

För att få en uppfattning om vad som anses vara best practice inom bildoptimering har jag tagit del av ett antal artiklar och texter som jag hittat genom att googla på "image optimization best practice". Ett fåtal av artiklarna är i äldsta laget, detta är dock inget stort problem eftersom råden i dem i stor utsträckning är desamma som råden i övriga artiklar med mer aktuella datumstämplar. En komplett lista på de artiklar som använts finns i analysens [källförteckning](rapport/design-och-webbplatser#kallor).

Utifrån artiklarnas innehåll har jag sammanställt en lista över de best practices som förespråkas samt med vilken frekvens de omnämns. Därefter har jag tagit de fem vanligaste best practice-rekommendationerna som utgångspunkt för att undersöka webbplatsernas bildoptimering. Om jag borde valt fler än fem kan säkert diskuteras, för att hålla analysens omfattning på en rimlig nivå kändes dock fem rekommendationer som en lagom avgränsning.

Strukturen på analysens rapport är densamma som strukturen på rapporten i uppdrag 1: jag inleder med att presentera syftet med analysen, inklusive förklaringar av begreppen "bildoptimering" och "best practice". Därefter presenteras analysens frågeställningar, vilket i detta fall är listan med de fem vanligaste best practice-rekommendationerna samt en kortare förklaring av vad som menas med varje rekommendation. Sedan redogör jag kort för hur jag gått tillväga när jag utfört analysen, vilka verktyg jag använt samt vilka webbplatser jag valt att analysera och varför. Efter det presenteras resultatet av analysen, dvs. den data som samlats in. Sist men inte minst analyseras och diskuteras datan med utgångspunkt i frågeställningarna. Rapportens analys- och diskussionsdel innehåller dessutom ett kortare avsnitt med observationer som saknar direkt koppling till analysens hvudsakliga frågeställning (dvs. i vilken utsträckning webbplatserna följer best practices inom bildoptimering), men som ändå är intressanta att reflektera över. Liksom i föregående analys har jag använt mig av Harvardsystemets notation för att beskriva och referera till de källor som använts.

Även denna analys var oerhört intressant att genomföra och jag måste säga att jag delvis är förvånad över resultatet. Att använda tydliga filnamn samt att inte försumma texten i en bilds alt-attribut är något som jag fått lära mig tidigt under min utbildning vid BTH och därför är det märkligt att se att dessa råd och riktlinjer inte efterföljs i större utsträckning i professionella sammanhang. Det var även intressant att se att subjektiva värderingar såsom en bilds "meningsfullhet" också har en plats inom bildoptimering, då fokus vanligtvis ligger på objektivt mätbara värden såsom filstorlek och nedladdningstid.



Uppdrag 3: Webbplats {#uppdrag3}
--------------------------------
För uppdrag 3 valde jag att "börja om på ny kula" och skapa webbplatsen från grunden genom att utgå från materialet i <code>example/redovisa</code> och <code>example/theme</code>. Detta innebar å ena sidan en del extrajobb med att installera moduler och så, å andra sidan kändes det skönt att inte få med sig en massa gammal kod (och därmed gamla problem) från min redovisasida.

Jag valde att bygga en webbplats åt kund 3, Bew Gorp, som i min version av scenariot inte är egenföretagare utan anställd på ett företag. Hon (jag låtsades att Bew är förkortning för Bewerly) behöver en CV-webbplats som hon kan visa upp för potentiella nya arbetsgviare, dvs. en webbplats som innehåller dels en kortfattad presentation av vem hon är, dels en mer detaljerad redovisning av hennes tidigare anställningar, utbildning och kunskaper. Totalt har min version av webbplatsen alltså fyra sidor: en förstasida (presentationssidan), en CV-sida, en Aboutsida och en bloggsida med tre inlägg. Bewerly jobbar själv som webbprogramerare, men i scenariot vänder hon sig till mig för att få hjälp med att bygga webbplatsen. Hur rimligt det är att en webbutvecklare anlitar en annan webbutvecklare för att bygga sin egen CV-webbplats kan säkert diskuteras, ta gärna denna premiss med en nypa salt.

Bewerlys profil har jag fantiserat ihop genom att googla lite på olika exempel-cv:n samt genom att använda en del av mina egna intressen, kunskaper och tidigare studieprojekt som grund. Det enda som jag inte har skrivit själv är texterna till de tre blogginläggen, vilka jag istället har lånat (i skrivande stund utan lov) från en verklig blogg som jag ibland läser och vars profil och innehåll jag tyckte passade Bewerlys tilltänkta stil och personlighet. Jag har varit noga med att skriva en tydlig disclaimer om blogginläggens ursprungliga upphovsman/författare, denna kan läsas både på Aboutsidan och på bloggen.

Vad gäller kravet att headern ska ha en egen logo och en favicon var jag inte säker på om detta betydde att man skulle använda en ny bild eller om man kunde använda den vanliga dbwebb-loggan, så för säkerhets skull har jag valt en bild som jag anser matchar Bewerlys profil. Information om bildkällan till logotypen samt vilket verktyg jag använt för att skapa favikonen finns på CV-webbplatsens Aboutsida.

Jag har i samtliga fall utom ett använt Cimage för att beskära och behandla bilderna på webbplatsen. Undantaget i fråga gäller flashbilden, vilken jag istället valt att lägga som bakgrundsbild i diven med klassen <code>.region-flash</code>. Anledningen till detta är att fasta höjd- och breddangivelser (i antingen pixlar eller procent) för ett bildelement gör det omständligare att få bilden att behålla sin korrekta skalning och proportioner vid olika skärmstorlekar. Fördelen med att sätta en bild som bakgrundsbild i ett element är att man då kan utnyttja css-egenskaper som t.ex. *background-position* och *background-size*, vilka automatiskt beskär bilden på ett sådant sätt att dess proportioner inte förvanskas.

Eftersom det inte finns några specifika krav för webbplatsens responsivitet (mer än att den "skall vara responsiv") har jag valt utgå från sajten [Statcounters](http://gs.statcounter.com/) statistik för de globalt vanligaste skärmstorlekarna och anpassat designen till dessa. Jag har valt en storlek för [mobiltelefoner](http://gs.statcounter.com/screen-resolution-stats/mobile/worldwide) (**375px**) och en för [surfplattor](http://gs.statcounter.com/screen-resolution-stats/tablet/worldwide) (**768px**). Jag har även valt ett "mellanläge" mellan dessa två storlekar (**569px**) samt ett mellanläge mellan surfplatta och desktop (**834px**). Totalt finns det alltså fyra stycken brytpunkter/media queries i webbbplatsens responsiva design, med start vid 834 pixlar ner till 375 pixlar. Maxbredden för webbplatsen i desktopläge är 1200 pixlar.



Uppdrag 4: Tema {#uppdrag4}
---------------------------

###Struktur

Precis som när jag skapade webbplatsen i övrigt har jag valt att börja om från grunden när jag skapade dess grundtema ("Forest Green") för att slippa få med mig gammal kod. Temat har dock samma kodmässiga struktur och upplägg som de teman jag skapat tidigare i kursen, dvs. det består av fyra separata LESS-filer (en basdel, en layoutdel, en modulär del och en responsiv del) innehållande olika typer av stilregler vilka sammanfogas till ett komplett stylesheet genom att de importeras i temats huvudfil, <code>forest-green.less</code>. Strukturen på koden och filerna baseras delvis på den CSS-arkitektur som föreslås i Jonathan Snooks guide ["Scalable and Modular Architecture for CSS"](http://smacss.com/). Ytterligare information om temats struktur finns på sidan [Dokumentation](../../proj/htdocs/doc).

### Stil

Jag har försökt hålla temat så enkelt som möjligt, dels för att det ska passa kundens profil (en utförlig beskrivning av hur temat speglar kunden finns på webbplatsens [Aboutsida](../../proj/htdocs/om#grundtema)), dels för att det blir lättare att anpassa temat och göra det responsivt ju färre och mer okomplicerade stilreglerna är. Jag har utnyttjat LESS-språkets inbyggda stöd för variabler för att kontrollera stilistiska apsekter såsom färg, bild och typografi, detta har framför allt varit en fördel i utvecklingen av det alternativa temat vilket i princip är en modifierad version av grundtemat.

### Moduler

Jag har använt modulen *Desinax Vertical Grid* för att styla temats layout och då främst för att bestämma bredden på samtliga row- och regionelement med hjälp av modulens mixin <code>#desinax-vgrid.column();</code>. Jag har använt modulen *Desinax Typographic Grid* för att skapa vertikal rytm i layouten via modulens s.k. "magic number" samt för att styla temats typografi via mixinen <code>#desinax-hgrid.activateDefaultTypography();</code>. Oftast har jag använt modulernas defaultinställningar, temaanpassade ändringar av dessa inställningar har jag lagt i temats bas- och layoutfiler. Jag har använt modulen *Desinax Figure* för att styra layouten av webbplatsens bilder. För det mesta har jag använt modulens klass <code>.center</code> för att centrera bilderna då jag anser att detta blir snyggast, i ett fall har jag använt klassen <code>.right</code> för att flyta bilden på Resumesidan till höger. Jag har även övervägt att använda modulens responsiva klasser för att kontrollera den floatade bildens responsivitet, tyvärr gör detta att bilden ser suddig ut när klassernas stilregler tillämpas och därför har jag valt att låta bilden flyta till höger även vid mindre skärmstorlekar.

### Typografi

Jag har använt ett antal s.k. *custom fonts*, dvs. icke-standardiserade "designertypsnitt" (i brist på bättre översättning) som de flesta webbläsare (sannolikt) saknar stöd för. Det finns både för- och nackdelar med detta &mdash; å ena sidan ger designertypsnitt större möjlighet att styla webbplatsen och göra den mer personlig, å andra sidan riskerar man att filerna med typsnitten går sönder eller inte hittas eller så saknar de stöd för vissa tecken som t.ex. svenskans å, ä och ö. Det sistnämnda kan och bör man givetvis kontrollera innan man bestämmer sig för att använda typsnitten (de flesta designertypsnitt har i regel någon form av karta eller guide till vilka tecken som stöds). Jag har även angett ett antal webbsäkra backuptypsnitt, dvs. typsnitt som de flesta användare med hyfsad sannoliket har installerade på sina enheter, utifall att filerna med designertypsnitten av någon anledning inte skulle vara tillgängliga. Namnen på backuptypsnitten specificeras i temats basdel (forest-green-base.less).

Ytterligare en risk med att använda specialtypsnitt är att alltför många typsnittsfiler kan ha en negativ inverkan på webbplatsens nedladdningstid, särskilt på mobila enheter med en instabil eller långsam internetanslutning. För att utvärdera typsnittens eventuella påverkan på nedladdningstiden har jag analyserat CV-webbplatsen med Googles analysverktyg [PageSpeed Insights](https://developers.google.com/speed/pagespeed/insights/). Analysen visade att vissa delar av texten skulle kunna visas upptill 3000 millisekunder snabbare på mobila enheter genom att ändra värdet på css-egenskapen <code>font-display</code>, vilken styr hur webbläsaren laddar ner och visar typsnitt. Efter att ha funderat en stund valde jag <code>font-display:swap;</code> för samtliga typsnittsfiler, vilket innebär att webbläsaren inte väntar med att visa texten utan visar den direkt med något av de angivna backuptypsnitten tills dess att filerna med specialtypsnitten har laddats ned. Detta medför visserligen en risk för det s.k. FOUT-fenomenet (Flash of Unstyled Text), detta bekommer mig dock inte särskilt mycket eftersom jag är ganska nöjd med hur webbplatsen ser ut även med vanliga webbsäkra backuptypsnitt. När jag sedan körde analysen igen försvann "varningen" och det totala betyget ökade från 90 till 100. I vilken utsträckning detta beror på användningen av <code>font-display</code> kan man säkert spekulera kring, om inte annat var det en intressant lärdom att upptäcka att man som utvecklare har möjlighet att påverka även denna aspekt av användarupplevelsen.

Sist men inte minst är det viktigt att beakta filformatet på de designertypsnitt man använder, eftersom olika webbläsare stödjer olika format. Jag har använt formatet <code>.ttf</code> (*true type face*) som stöds av både Chrome, Firefox, Safari och Opera. Webbplatsen och dess teman har dock testats och utvecklats främst i Chrome och Firefox.

### Responsivitet

Jag har använt CSS-tekniken *media queries* för att anpassa temat så att det ser snyggt ut i de ovan beskrivna fyra skärmstorlekarna (375, 569, 768 respektive 834 pixlar). För att specificera brytpunkterna i designen använder jag egenskapen <code>max-width</code>, eftersom jag främst är intresserad av att anpassa temat till *webbläsarfönstrets* (inte den fysiska skärmens) aktuella storlek. Jag har designat temats responsivitet enligt strategin *desktop-first*, dvs. genom att utgå från webbplatsens utseende på stora skärmar och anpassa detta till successivt mindre enheter. På sidan [Dokumentation](../../proj/htdocs/doc) diskuteras för- och nackdelarna med denna metod och dess motsats, *mobile-first*.



Uppdrag 5: Alternativt tema {#uppdrag5}
---------------------------------------

### Struktur

Det alternativa temat ("Midnight Blue") tar sin utgångspunkt i grundtemat och använder dess variabler och klassnamn för att modifiera aspekter av designen såsom layout, flashbild, typografi och färger. Eftersom de båda temana har många gemensamma stilregler väljer jag att importera grundtemats huvudfil  överst i det alternativa temats huvudfil. På så sätt har jag enkelt "grunden" till det alternativa temats design och behöver endast anpassa den genom att skriva över de stilregler som jag vill ändra längre ner i dokumentet. Det alternativa temats stilregler är i övrigt organiserade på samma sätt som i grundtemat, dvs. de är grupperade enligt kategorierna bas, layout, modul samt responsivitet. Då det sammantaget inte rör sig om särskilt mycket kod har jag för enkelhets skull valt att spara alla regler i en och samma fil, med tydliga rubriker för varje grupp/kategori. På sidan [Dokumentation](../../proj/htdocs/doc) finns en mer utförlig beskrivning av de båda temanas struktur samt en diskussion av dess för- och nackdelar.

### Stil

I likhet med grundtemat har jag försökt hålla utsmyckningen av det alternativa temat lite lagom sparsam eftersom fokus skall vara på innehållet. Tanken med temats mörka bakgrundsfärg är att det ska passa bra i mörkare miljöer och/eller i situationer där användaren av en eller annan anledning vill tona ned ljuset från skärmen. Hur stor "nytta" man egentligen har av ett mörkt färgschema kan diskuteras. En mörk bakgrundsfärg kan å ena sidan vara mer vilsam för ögonen eftersom den släpper ifrån sig mindre ljus än en vit bakgrund. Å andra sidan kan vit text mot en mörk bakgrund vara svårläst, eftersom kontrasten mellan text och bakgrundsfärg riskerar att blir såpass kraftig att man måste kisa för att kunna läsa texten. Det sistnämnda har jag försökt förebygga genom att ge webbplatsens text en grå kulör i nyansen <code>#dcdcdc/Gainsboro</code> (se temats färgschema på [Aboutsidan](../../proj/htdocs/om#alt-tema)). En annan anledning till att jag valt en mörkt blå bakgrundsfärg är att färgen i sig ger ett lugnt och harmoniskt intryck, något som jag anser speglar kundens personlighet väl.

### Typografi

Liksom i grundtemat har jag använt icke-standardiserade designertypsnitt för att styla det alternativa temats typografi. I grundtemat valde jag medvetet tyspnitt som står i tydlig kontrast till varandra, i det alternativa temat har jag gjort tvärtom och istället valt typsnitt med ett sinsemellan likartat utseende. Jag har använt samma typsnittsfamilj till brödtexten som i grundtemat (dvs. en av de fördefinierade typsnittsgrupperna i modulen Desinax Typographic Grid) då jag inte ser någon mening med att byta ut ett typsnitt enbart av principskäl. Liksom i grundtemat har jag även angett ett antal webbsäkra backuptypsnitt, i händelse av att filerna med designertypsnitten inte skulle vara tillgängliga.



Uppdrag 6: Förklara strukturen kring temat {#uppdrag6}
------------------------------------------------------

En detaljerad genomgång av kodens struktur och moduler finns på projektsidan "[Dokumentation](../../proj/htdocs/doc)". En länk till dokumentationen finns även på projektets [Aboutsida](../../proj/htdocs/om#dokumentation).

Innehållet i dokumentationen är uppdelat i fyra hvudsakliga avsnitt. I avsnitt 1 förklaras ingående grundtemats och det alternativa temats struktur och uppdelning i filer, med fokus på den kod jag själv skapat/skrivit för projektet (kod som importeras från externa moduler som t.ex. det vertikala och horisontella gridet redogörs för i avsnitt 2). Därefter följer en diskussion av för- och nackdelarna med strukturen samt förslag på hur den skulle kunna förbättras och/eller vidareutvecklas.

I avsnitt 2 ges i enlighet med kravspecen en kortare förklaring av syftet med de externa moduler som används i projektets design, inklusive samtliga Desinaxmoduler, Font Awesome och normalize.css.

I avsnitt 3 förklaras hur temat kan anpassas till andra webbplatser, inklusive vilka ändringar som kan göras genom att skriva över befintliga variabler och stilregler samt vilka ändringar som endast kan göras genom att modifiera ramverkets konfiguration.

I avsnitt 4 diskuteras kort diskuteras kort för- och nackdelarna med de några av tekniker och metoder som används i projektet, närmare bestämt LESS, SMACSS samt designstrategin *desktop-first*.



Allmänt om projektet {#om-projektet}
------------------------------------

Gnerellt har projektet gått bra att genomföra, även om delar av det har varit mycket tidskrävande. Inledningsvis lade jag en del tid på att researcha och skapa en fiktiv biografi för kunden vars webbplats jag skulle bygga. Trots att kunden är fingerad har det ändå varit viktigt för mig att hennes profil och bakgrund förefaller trovärdiga då detta gör det betydligt lättare att fatta kreativa beslut rörande webbplatsens design och utformning.

Även analyserna tog mycket tid i anspråk. Utmaningen har framför allt varit att begränsa studiernas innehåll, både ifråga om ämne och ordmängd, vilket är lättare sagt än gjort när man som jag är en något "ymnig" skribent med en tendens att låta tankarna och orden sväva vitt och brett. Det här projektet skiljer sig från andra projekt i tidigare kurser på så sätt att det har varit ovanligt mycket text som ska produceras, inte bara i form av analyser utan även i form av dokumentation av kod samt nedtecknande av resonemang och reflektioner kring de metoder och tekniker som används. Ovanpå detta ska man dessutom skriva en redovisningsrapport om dessa texter.

Den enklaste delen av projektet har varit att designa själva webbplatsen och dess teman. Jag har aldrig varit särskilt estetiskt begåvad eller intresserad, men jag är ändå nöjd med temanas utseende och med strukturen på den kod jag skrivit, mycket tack vare att kursen har gett mig relevanta kunskaper om vad som kännetecknar en god design samt verktyg för att implementera mina idéer på ett snyggt sätt. Faktum är att jag är mer nöjd med projektets design och bakomliggande kod än med redovisningssidan, vilket jag väljer att se som ett tecken på att mina färdigheter som webbdesigner har utvecklats under kursens gång.



Tankar om kursen {#om-kursen}
-----------------------------

I den här kursen har vi genom att studera teorier kring designelement och designprinciper fått lära oss hur en designer "tänker" och det tror jag man som webbutvecklare har stor nytta av, även om man inte har för avsikt att jobba specifikt med design i framtiden. Det känns bra att ha fått lära sig ett verktyg som LESS som gör det möjligt att skriva effektivare och mer "programmatisk" CSS-kod, samt en metod (SMACSS) för hur man kan tänka kring uppdelningen av koden i kategorier och moduler. Att ha en god struktur på sin kod och sina filer är ju en hörnpelare inom alla former av programmering och det tycker jag att den här kursen har lyckats förmedla via de metoder och tekniker som lärts ut. Det känns också bra att ha fått bekanta sig med Git och GitHub, även om det stundvis medfört en del frustration kring att förstå hur verktyget fungerar. Att jobba i ett ramverk som Anax har också varit en bra erfarenhet, trots att vi inte fördjupat oss i hur ramverket är uppbyggt och fungerar. Analysuppgifterna i vissa av kursmomenten har varit ganska tidskrävande, men det kan ju bero på att jag fördjupade mig i dem lite mer än vad som kanske är strikt nödvändigt. Överlag har kursen haft tydlig fokus på att lära ut design samt metoder och tekniker som kan användas för att uppnå en god sådan och det tycker jag att den ska fortsätta med. Kursen får 9,5/10 i betyg av mig.
