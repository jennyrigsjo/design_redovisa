---
title: "Redovisning kmom07-10"
---
Redovisning kmom07-10
=========================

Uppdrag 1: Analys aktuell webbplatsdesign
-----------------------------------------

Jag har valt att undersöka aktuella trender med hänsyn till användning av färg och typografi bland e-handelsföretag inom konfektionsbranschen. Visserligen har jag tidigare gjort en analys med fokus på dessa designelement (kursmoment 04), dock inte av webbplatser inom en och samma kategori. Följdaktligen såg jag uppgiften som en chans att ytterligare fördjupa mina kunskaper om betydelsen av färg och typsnitt genom att analysera hur designelementen används av företag inom en specifik bransch. I den här studien har jag dessutom undersökt respektive företags profil &mdash; inklusive affärsmål, målgrupp och ledord/slogan &mdash; för att se i vilken utsträckning dessa aspekter eventuellt påverkar webbplatsernas utformning. Dikussionsdelen av rapporten består således av två delar: i den ena diskuteras designtrender inom branschen i allmänhet och i den andra kopplas dessa trender till företagens profiler och målgrupper i synnerhet. Rapporten avslutas med några kortfattade förslag på vad som kan göras för att förbättra webbplatsernas design. Jag har använt mig av Harvardsystemets notation för att skapa en källförteckning i slutet av rapporten samt för att referera till källor i rapporttexten.

Studien var mycket intressant att genomföra. De e-handelsföretag jag valt att undersöka är med ett enstaka undantag sådana som jag handlat hos tidigare och majoriteten av dem har dessutom kvinnor som sin främsta målgrupp. I vilken utsträckning dessa faktorer eventuellt påverkar studiens resultat och analys är onekligen en intressant fråga, men inget jag valt att ta upp i rapporttexten. I en framtida, liknande undersökning skulle det dock vara intressant att "vända på steken" genom att välja webbplatser som jag inte är bekant med och som främst riktar sig till män.


Uppdrag 3: Webbplats
--------------------

För uppdrag 3 valde jag att "börja om på ny kula" och skapa webbplatsen från grunden genom att utgå från materialet i <code>example/redovisa</code> och <code>example/theme</code>. Detta innebar å ena sidan en del extra jobb, men å andra sidan kändes det skönt att inte få med sig en massa gammal kod (och därmed gamla problem) från min redovisasida.

Jag valde att bygga en webbplats åt kund 3, Bew Gorp, som i min version av scenariot inte är egenföretagare utan anställd på ett företag. Hon (jag låtsades att Bew är förkortning för Bewerly) behöver en CV-webbplats som hon kan visa upp för potentiella nya arbetsgviare, dvs. en webbplats som innehåller dels en kortfattad presentation av vem hon är, dels en mer detaljerad redovisning av hennes tidigare anställningar, utbildning och kunskaper. Totalt har min version av webbplatsen alltså fyra sidor: en förstasida (presentationssidan), en CV-sida, en Aboutsida och en bloggsida med tre inlägg.

Bewerlys profil har jag fantiserat ihop genom att googla lite på olika exempel-cv:n samt genom att använda en del av mina egna intressen, kunskaper och tidigare studieprojekt som grund. Det enda som jag inte har skrivit själv är texterna till de tre blogginläggen, vilka jag istället har lånat (i skrivande stund utan lov) från en verklig blogg som jag ibland läser och vars profil och innehåll jag tyckte passade Bewerlys tilltänkta stil och personlighet. Jag har varit noga med att skriva en tydlig disclaimer om blogginläggens ursprungliga upphovsman/författare, denna kan läsas både på Aboutsidan och på bloggen.

Vad gäller kravet att headern ska ha en egen logo och en favicon var jag inte säker på om detta betydde att man skulle använda en ny bild eller om man kunde använda den vanliga dbwebb-loggan, så för säkerhets skull har jag valt en bild som jag anser matchar Bewerlys profil. Information om bildkällan till logotypen samt vilket verktyg jag använt för att skapa favikonen finns på CV-webbplatsens Aboutsida.

<p>Jag har i samtliga fall utom ett använt Cimage för att beskära och behandla bilderna på webbplatsen. Undantaget i fråga gäller flashbilden, vilken jag istället valt att lägga som bakgrundsbild i diven med klassen <code>.region-flash</code>. Anledningen till detta är att fasta höjd- och breddangivelser (i antingen pixlar eller procent) för ett bildelement gör det omständligare att få bilden att behålla sin korrekta skalning och proportioner vid olika skärmstorlekar. Fördelen med att sätta en bild som bakgrundsbild i ett element är att man då kan utnyttja css-egenskaper som t.ex. <i>background-position</i> och <i>background-size</i>, vilka automatiskt beskär bilden på ett sådant sätt att dess proportioner inte förvanskas.</p>

Eftersom det inte finns några specifika krav för webbplatsens responsivitet (mer än att den skall vara "responsiv") har jag valt utgå från sajten [Statcounters](http://gs.statcounter.com/) statistik för de globalt vanligaste skärmstorlekarna och anpassat designen till dessa. Jag har valt en storlek för [mobiltelefoner](http://gs.statcounter.com/screen-resolution-stats/mobile/worldwide) (**375px**) och en för [surfplattor](http://gs.statcounter.com/screen-resolution-stats/tablet/worldwide) (**768px**). Jag har även valt ett "mellanläge" mellan dessa två storlekar (**569px**) samt ett mellanläge mellan surfplatta och desktop (**834px**). Totalt finns det alltså fyra stycken brytpunkter/media queries i webbbplatsens responsiva design, med start vid 834 pixlar ner till 375 pixlar. Maxbredden för webbplatsen i desktopläge är 1200 pixlar.




Uppdrag 4: Tema
---------------

<p>Liksom när jag skapade webbplatsen i övrigt har jag när jag skapade bastemat valt att börja om från grunden istället för att använda något av mina tidigare teman som grund. Jag har använt modulen <i>Desinax Vertical Grid</i> för att styla webbplatsens layout och då främst för att bestämma bredden på samtliga region-element med hjälp av modulens mixin <code>#desinax-vgrid.column();</code>. Jag har använt modulen <i>Desinax Typographic Grid</i> för att skapa vertikal rytm i layouten genom att använda modulens s.k. "magic number" för padding och marginaler samt för att styla webbplatsens typografi via mixinen <code> #desinax-hgrid.activateDefaultTypography();</code>. För det mesta har jag använt modulernas defaultinställningar, men när jag någon gång behövt ändra på någon grundinställning har jag valt att göra detta direkt i modulernas LESS-kod, istället för att göra override på inställningarna i t.ex. bas- eller layoutmodulen.</p>

<p>Jag har använt modulen <i>Desinax Figure</i> för att styra layouten av webbplatsens bilder. För det mesta har jag använt modulens klass <code>.center</code> för att centrera bilderna då jag anser att detta blir snyggast, i ett fall har jag använt klassen <code>.right</code> för att flyta bilden på Resumesidan. Jag har övervägt att använda modulens responsiva klasser för att kontrollera den floatade bildens responsivitet, tyvärr gör detta att bilden ser suddig ut när klassernas stilregler tillämpas och därför har jag valt att låta bilden flyta till höger även vid mindre skärmstorlekar.</p>

[FIGURE src="image/proj/layout-miss.png" class="color-image right" caption="Kolumnerna på Resumesidan markerade via querysträngen '?regions'. Högra kolumnen borde egentligen ligga lite mer till höger."]

Överlag har det fungerat bra att använda modulerna, men i vissa fall har jag inte riktigt lyckats få layouten exakt så som jag vill, t.ex. ligger högerkolumnen på Resumesidan inte lika långt till höger som jag skulle vilja, se bilden här intill. Nu beror ju detta inte nödvändigtvis på den vertikala gridmodulen i sig utan kan mycket väl ha någon annan orsak, t.ex. att jag ännu inte riktigt behärskar användningen av Flexbox, vilket jag valt som standardtyp för gridet. Hade jag haft mer tid på mig hade jag försökt åtgärda detta.

<p>En annan aspekt av layouten som jag av tidsskäl behövt göra avkall på gäller placeringen av innehållstabellen på Resume-sidan. I nuläget ligger den på vänster sida om CV-texten, men rent estetiskt hade det varit snyggare (tycker i alla fall jag) att ha den på höger sida, ovanför blocken med länkarna till GitHub och till bloggen. Eftersom jag använder Flexbox leder en sådan placering dock till att innehållstabellen och övriga block hamnar nederst på sidan i responsivt läge, när jag växlar till <code>flex-direction:column;</code> för <code>.row-elementet</code>. En lösning hade givetvis varit att använda <code>flex-direction:column-reverse;</code> för <code>.row</code>, men då förstörs layouten istället på presentationssidan, där högerblocken hamnar överst och huvudinnehållet nedanför. I nuläget har jag alltså inget annat val än att ha en trekolumnslayout på Resume-sidan, eftersom detta säkerställer att innehållet hamnar i rätt ordning i mobilt läge, så att det viktigaste innehållet visas överst på samtliga sidor.</p>
