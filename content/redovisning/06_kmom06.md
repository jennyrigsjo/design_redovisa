---
title: "Redovisning kmom06"
---
Redovisning kmom06
=========================

**Hur känns det att tänka i termer av designelement och designprinciper?**

Det känns ovant. Jag är inte van vid att förhålla mig till principer och element när jag designar webbsidor utan brukar oftast gå på magkänslan (i den mån jag nu kan sägas ha en sådan) ifråga om vad som är estetiskt tilltalande. Därmed inte sagt att det inte har varit till någon nytta att lära sig om dessa saker, tvärtom; teorierna kring designelement och designprinciper är ett utmärkt redskap för att motivera (både för sig själv och för andra) och förstå *varför* man upplever en design på ett visst sätt.

**Finns det något speciellt du vill lyfta fram från uppgiften “Utvärdera designprinciper som webbplatser använder sig av”. Vad tar du med dig från den uppgiften?**

Den lärdom jag framför allt tar med mig är att webbsidor kan se väldigt olika ut och ändå vara estestiskt tilltalande. Det finns ingen absolut formula för hur man skapar en "lyckad" design, mycket handlar om hur väl designen speglar och gynnar webbplatsens profil och syfte. I uppgiften lyfter jag för varje webbplats endast fram de designprinciper som jag hittat tydliga exempel på, men i verkligheten är det givetvis så att samtliga principer på ett eller annat sätt är "närvarande" i en design och alla är de lika viktiga för slutresultatet. Därmed inte sagt att man måste ta hänsyn till samtliga principer när man designar en webbplats, ofta räcker det med att man fokuserar på de principer man känner är viktigast för det resultat man vill uppnå så brukar de andra "följa med på köpet".

**Berätta fritt om arbetet med dina teman som bygger på designelement och designprinciper, hur gick det att jobba med designen på det sättet?**

Båda uppgifterna var lärorika, om än ganska tidskrävande. Jag gillar uppgifternas upplägg, dvs. att man fokuserade på designelement i den ena och designprinciper i den andra, det gjorde det lättare att fördjupa sig i och få en förståelse för de olika roller som element och principer spelar i en design och varför båda i slutändan är lika viktiga.

När jag jobbade med att skapa ett tema med designelement blev jag medveten om hur många element man som designer faktiskt har att välja på, dvs. hur många olika typer av byggstenar man har till sitt förfogande när man skapar en design. Även om jag i slutändan inte använde särskilt många element för att bygga mitt eget tema, kändes insikten om att det finns ännu fler att välja bland ändå som en viktig lärdom att ha med sig in i framtiden.

Det jag främst lärde mig av uppgiften att bygga ett tema utifrån designprinciper var att det finns många olika sätt att bedöma en design, många olika perspektiv ur vilka dess kvalitet kan granskas. Harmoni och enhetlighet ("unity") verkar vara bland de "vanligare" principerna som webbdesigners förhåller sig till, åtminstone om man ser till resultatet av "miniundersökningen" av olika webbplatsers tillämpning av designprinciper. Därmed inte sagt att dessa principer är viktigare än andra principer som t.ex. balans, rörelse eller variation. Liksom med användningen av designelement tror jag inte att det är strikt nödvändigt att beakta samtliga designprinciper när man stylar en webbplats, utan det räcker med att man väljer den eller de principer som man anser bäst gynnar webbplatsens mål och syfte och förhåller sig till dessa.

**Har du en uppfattning om “the final touch” och vad det kan vara i sammanhanget webbdesign?**

"The final touch", "pricken över i:et", "grädden på moset", "the cherry on top" - kärt barn har många namn. I webbsammanhang tror jag att uttrycket syftar på känslan att en design är "så färdig som den kan bli för tillfället". För "helt färdig", helt perfekt, blir den aldrig. Om det är något jag lärt mig under den här kursen så är det att en webbplats utseende utan undantag är starkt kopplat till det bakomliggande företaget, och ett företag utvecklas ju i takt med att förutsättningarna för dess verksamhet förändras. På det sättet kan en webbplats behöva genomgå många och kontinuerliga förändringar och målet är egentligen inte att webbplatsen ska bli helt "färdig" utan snarare att dess design ska gynna företagets aktuella mål och ambitioner.

**Vilken är din TIL för detta kmom?**

Min TIL för detta kursmoment är att en god design sällan är slumpmässig och att det oftast finns mer tanke och intention bakom dess utformning än vad man kanske tror vid första anblicken. Kunskap om designelement och designprinciper kan vara ett ovärderligt hjälpmedel i utformningen av en design, men man ska akta sig för att "styras" av dem och man bör lyssna *minst lika mycket* på sin magkänsla som på vedertagna principer i fråga om vad som känns rätt och fel i designsammanhang. En annan insikt som jag visserligen nämnt ovan men som tål att upprepas är att man sällan blir helt "färdig" med en design. En design kan sägas vara mer eller mindre "gynnsam" med hänsyn till webbplatsens mål och syfte, men det finns ingen "absolut" design man som webbdesigner kan sikta mot, inget slutmål man kan nå då designen är såpass fulländad att det inte går att göra den bättre.
