---
---
Redovisning kmom01
=========================

**Är du sedan tidigare van att jobba i ramverk för att bygga webbplatser?**

Jag har tidigare använt Javascriptramverket *Mithril* för att bygga mobila webbappar i kursen [Webbapplikationer för mobila enheter](https://dbwebb.se/kurser/webapp-v2), så på det sättet är begreppet "ramverk" inte helt nytt för mig. Jag skulle dock inte påstå att jag har någon djupare förståelse för hur ramverk fungerar och är uppbyggda, eller vilka möjligheter och begränsningar som finns när man jobbar med dem.

**Det blev en del nya verktyg och tekniker i labbmiljön och för att jobba med redovisa sidan, är du bekant med några av dem sedan tidigare?**

Kommandoradsverktygen *Make* och *Composer* är helt nya för mig, resten är jag bekant med sedan tidigare. *Git* har jag faktiskt haft installerat på datorn ett bra tag men aldrig behövt använda särskilt mycket (eller någonsin?) i tidigare kurser, så det känns både nyttigt och roligt att äntligen få chansen att lära sig Git (och att använda GitHub) mer ingående. Textformatet *Markdown* är jag också ytligt bekant med och det ska bli spännande att få fördjupa sig i dess syntax och användningsområden under kursens gång.

**Har du några förutfattade meningar, eller kanske en etablerad övertygelse, inom design och användbarhet för webben?**

Kärt barn har många namn, brukar man ju säga. Under tidigare studier inom IT-området har jag stött på inte bara termen **"användbarhet"**, utan även de relaterade begreppen **"användarvänlighet"** och **"user experience"**. Exakt vari skillanden och likheterna mellan dessa begrepp består kan säkert variera beroende på vem man frågar. Min mer eller mindre förutfattade mening är i alla fall att samtliga tre har med **gränssnittsdesign** att göra, d.v.s. var man placerar elementen på en webbsida och vilket utseende man ger respektive element. Även **innehållsdesign**, d.v.s. hur man logiskt väljer att strukturera och göra tillgängligt innehållet i en webbplats, torde vara relevant när man talar om användbarhet.

För att förtydliga vad jag menar med innehålls- kontra gränssnittsdesign och hur dessa relaterar till användbarhet kan vi ta ett hypotetiskt (och grovt förenklat) exempel från vardagen: Ponera att vi ska öppna en livsmedelsbutik. Innehållsdesign handlar i detta fall om att kategorisera matvarorna och ställa ut dem på lämpliga ställen i butiken. Vi försöker hitta svar på frågor som t.ex. *var ska mjölken stå någonstans? Ska vita bönor i tomatsås höra till kategorin soppor och såser eller ska de stå tillsammans med konserverade baljväxter? Ska de veganska ostarna finnas på samma ställe som vanliga mejeriostar eller ska de placeras ihop med övriga vegoprodukter? Var är det lättast och mest intuitivt (mest användbart) för kunderna att hitta dessa livsmedel?*

Gränssnittsdesign, å andra sidan, handlar i ovan beskrivna exempel om att kommunicera (förklara) kategoriseringen av livsmedlen till kunderna och att inreda butiken så att kunderna enkelt kan hitta det de letar efter. Vi tar ställning till frågor som t.ex. *hur höga (max) får hyllorna vara? Hur breda ska gångarna vara? Ska vi hänga skyltar från taket med livsmedlens namn eller ska vi rita pilar/symboler i golvet? Vad är bekvämast och tydligast ur kundens perspektiv?*

I praktiken är det givetvis inte så enkelt som att endast kundens (användarens) perspektiv och behov styr våra "designval". Andra faktorer som t.ex. lokalens storlek kan också påverka designen, exempelvis vad gäller bredden på gångarna och höjden på hyllorna. Ur ett affärsperspektiv är det inte heller nödvändigtvis önskvärt att göra det *för* enkelt för kunderna att hitta det de söker efter, eftersom man då går miste om ett tillfälle att låta kunden "utforska" sortimentet och förhoppningsvis köpa med sig ytterligare varor. Ett klassiskt exempel på detta försäljningsknep är att man ställer mjölk och andra dagligvaror längst in i butiken för att locka kunderna att göra oplanerade "impulsköp" av andra livsmedel.

Exakt hur tillämpbart detta exempel är i webbsammanhang låter jag för stunden vara osagt, men de underliggande psykologiska mekanismerna som styr vårt beteende i mataffären och på webbsidor torde i grunden ändå vara desamma. Exempelvis har jag ibland funderat på om anledningen till att man ibland lägger kontaktinformation i webbplatsens footer är att användaren på så sätt tvingas scrolla/ögna igenom sidan hen för närvarande befinner sig på och på så sätt uppmärksammar sidans innehåll på ett sätt som hen inte skulle ha gjort om informationen fanns bekvämt tillgänglig överst på sidan.

**Hur kändes det att styla webbplatsen med CSS? Gick det bra?**

Det var lite svårare/omständligare än vanligt att styla webbplatsen och det berodde dels på att det tog ett tag för mig att bekanta mig med HTML-strukturen (här var videon "Redigera stylesheet och studera webbsidans layout" i videoserien [En redovisa-sida i kursen design](https://www.youtube.com/playlist?list=PLKtP9l5q3ce-y0_ymHyufjEL42IBQjP3m) till stor hjälp), dels på att klasser och klassnamn används på ett sätt som jag inte är van vid. När jag själv stylar webbsidor brukar jag använda max en eller två klasser per element, i redovisningssidans struktur används i vissa fall upp till fyra stycken klasser för ett enda element. Å andra sidan tenderar flera av klasserna (t.ex. <code>.outer-wrap</code>, <code>.inner-wrap</code>, <code>.row</code>, <code>.block</code> och <code>.toc</code>) att återanvändas för mer än ett element och i olika delar av webbplatens struktur, vilket skapar förutsättningar att återanvända CSS-kod och därmed hålla nere längden på stylesheeten (förhoppningsvis).

Utseendemässigt är den nuvarande versionen av min redovisningssida ganska enkel, kanske på gränsen till lite småtrist. Detta är ett medvetet designval från min sida, jag vill i nuläget inte "tynga ner" webbplatsen med alltför mycket style utan har istället valt att prioritera läsbarhet och tydlighet framför estetisk utsmyckning. Risken är annars att stylesheeten redan nu blir onödigt lång och svåröverskådlig, vilket kan försvåra omarbetningarna som skall göras i kommande kursmoment. Längre fram i kursen, när jag fått bättre förståelse för hur jag kan använda och återanvända klasserna för att styla och anpassa webbplatsen efter olika situationer och sammanhang, kan det hända att jag lägger lite krut på att göra webbplatsen mer estetiskt tilltalande.

**Vilken är din TIL för detta kmom?**

Att lära mig strukturen på ramverket Anax och hur filerna i ramverkets kataloger "hänger ihop" med varandra var nog det som tog mest tid och var mest lärorikt i det här kursmomentet. Efter att ha tittat på videoserien [En redovisa-sida i kursen design](https://www.youtube.com/playlist?list=PLKtP9l5q3ce-y0_ymHyufjEL42IBQjP3m) och jobbat igenom kraven i inlämningsuppgiften [Bygg en redovisa-sida till kursen design](https://dbwebb.se/uppgift/bygg-en-redovisa-sida-till-kursen-design) tycker jag att jag har fått en generell förståelse för hur ramverket fungerar, även om det foftfarande finns vissa saker som jag undrar över (t.ex. har jag inte lyckats lista ut hur man gör för att lägga till en flashbild på sidan för <a href="style">Stilväljaren</a>).

Att skilja mellan olika Git-kommandon och komma ihåg när var och ett ska användas känns också lite klurigt, men detta kommer troligtvis att klarna ju mer jag använder verktyget under kursens gång.
