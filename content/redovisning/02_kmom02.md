---
title: "Redovisning kmom02"
---
Redovisning kmom02
=========================

**Vad tycker du om LESS och det sättet vi jobbar med LESS-moduler?**

Jag tycker LESS verkar spännande eftersom det ger möjligheter att strukturera och återanvända koden man skriver på ett sätt som inte är möjligt med ren CSS. Nu har jag ju inte hunnit lära mig "allt" som man kan göra med LESS i det här kursmomentet, men möjligheten att skapa variabler och återanvända kod från ett deklarationsblock i ett annat med hjälp av s.k. mixins verkar mycket användbart och jag kommer absolut att försöka utnyttja dessa strukturer i kommande kursmoment för att effektivisera och förbättra min kod.

Mitt fokus i det här kursmomentet har istället legat på att försöka skapa en logisk och användbar uppdelning av CSS-koden i moduler. Jag har utgått från [Jonathan Snooks kategorisering av CSS-regler](https://smacss.com/book/categorizing) och delat upp koden i modulerna Base, Layout och Module. *Base* innehåller grundläggande "defaultstilar" för element såsom text- och rubrikstorlek, bakgrundsfärg samt utseende på listor och länkar. *Layout* innehåller regler som specificerar storlek och placering av webbplatsens övergripande regioner och komponenter (header, footer, main, tables of content, blocks etc.). *Module* innehåller kod som styr komponenternas utseende i övrigt (t.ex. padding på bilder, bakgrundsfärg på footern, avstånd mellan list items). Ibland har det inte varit helt lätt att avgöra i vilken kategori en viss stilregel och/eller property hör hemma (padding och margin kan ju t.ex. påverka hur mycket plats en komponent tar upp på sidan), men överlag är jag nöjd med organisationen av koden och det har inte varit några problem med att hitta det jag letar efter när jag vill ändra på något.

Koden som styr webbplatsens responsivitet är organiserad på samma sätt som "grundkoden", dvs. jag har valt att dela upp den i separata kataloger/moduler för Base, Layout och Module. Än så länge ligger majoriteten av den responsiva koden i <code>theme/src/layout/responsive.less</code>, vilket inte är så konstigt då majoriteten av de anpassningar som behöver göras för att webbplatsen ska se okej ut på olika skärmar har med layouten att göra. Huruvida detta är ett bra system återstår att se. "Brytpunkten" för den responsiva koden är i nuläget 680 pixlar, om skärmen blir smalare än så döljs den "vanliga" huvudmenyn och ersätts av den responsiva. Siffran 680 är godtycklig, jag valde den mest för den användes som exempel i ramverket samt i de videoklipp jag tittade på. Under nästa kursmoment ska jag försöka läsa på lite mer om vilka de vanligaste skärmstorlekarna är och anpassa den responsiva designen efter dem.

**Är du bekant med Makefiler och make sedan tidigare, eller något liknande byggverktyg? Vad anser du om det?**

Jag kan inte minnas att jag jobbat med något som liknar make och Makefile i tidigare kurser, men det är helt klart ett användbart verktyg och ett mycket praktiskt sätt att jobba, framför allt när det gäller att kompilera LESS-teman till CSS eftersom man kan utföra flera operationer (inklusive kompilering, felsökning och minifiering) med ett enda kommando.

**Hur kändes det att kompilera LESS till CSS, var det något du reflekterade över?**

Det känns väl kanske liiite trist att ideligen behöva kompilera om koden för att se resultatet av de ändringar man gör, men generellt tycker jag kompileringen har fungerat väldigt smidigt, särskilt när man får använda kommandot make theme som gör hela jobbet åt en. Det jag framför allt gillar med det här arbetssättet är att man kan hålla koden uppdelad i mindre, överskådliga moduler medan man jobbar med den och sedan sammanställa allt till en enda CSS-fil när man är klar. Enda "nackdelen" jag kan komma på är att när man inspekterar den färdiga CSS-filen (som ju blir väldigt stor) i webbläsarens developer tools kan det ibland vara svårt att spåra varifrån en viss stilregel kommer, så då får man kika runt bland modulerna tills dess att man hittar den. Därav vikten av att ha en logisk och tydlig struktur på sina moduler, antar jag.

**Kommentera ditt tema, hur kan man beskriva dess design och hade du några planer på “design” när du byggde ditt tema?**

Jag skulle beskriva mitt tema som enkelt och sparsamt, eller det är åtminstone detta som är tanken bakom webbplatsens nuvarande utseende. Målet har inte varit att göra webbplatsen estetiskt tilltalande, utan snarare att prioritera tydlighet och användbarhet framför estetisk utsmyckning och "krusiduller". Därmed inte sagt att det inte *går* att göra en webbplats både enkel och visuellt attraktiv, det är bara det att mitt fokus har legat mer på enkelheten än på estetiken i det här fallet. Jag hade egentligen ingen särskild "plan" för hur den slutgiltiga designen skule se ut, mer än att jag ville försöka använda flexbox för layouten då detta ger vissa fördelar när man ska göra webbplatsen responsiv. Eftersom jag inte har full kontroll över strukturen på HTML-koden har det dock inte alltid varit praktiskt möjligt att använda flexbox för att få webbplatsen att se ut som jag vill.

**Ytterligare några ord om mina designval för kursmoment 02**

*Flashbilden*

För att undvika att flashbilden förvrängs när skärmstorleken ändras har jag valt att "flytta" bilden från img-elementet inuti diven "region-flash" och istället lägga den som *bakgrundsbild* i själva diven. Detta resulterar dock i att en s.k. "trasig bild"-ikon visas ovanpå bakgrundsbilden, eftersom jag kommenterat bort img-elementets src-attribut i <code>.meta</code>-filerna för katalogerna <code>content/</code>, <code>verktyg/</code> och <code>redovisning/</code>. För att lösa detta har jag skapat ett litet javascript, <code>htdocs/js/hide-show-image.js</code>, som sätter en "error"-eventhanterare på img-elementet. Eventhanteraren ändrar i sin tur bildelementets display-property till 'none' när bildkällan/src-attributet inte hittas. På så sätt visas inte "trasig-bild"-ikonen, men tyvärr med den oönskade bieffekten att flashbilden inte visas när man aktiverar stylesheeten för kmom01 i styleväljaren. Jag har lekt runt med lite olika sätt lösa detta, bl.a. genom att utöka javascriptet så att bildelementet döljs endast om diven "region-flash" har en bakgrundsbild. Detta ger tyvärr en effekt som liknar *FOUC*, Flash of Unstyled Content, vilket innebär att den inre bilden under en kort men märkbar tid visas ovanpå bakgrundsbilden när man växlar mellan stylesheeten för kmom01 och kmom02. Nu är det ju inte meningen att vi ska jobba med javascript i den här kursen så om jag inte hittar någon smartare lösning kommer jag antagligen helt enkelt att ändra i stylesheeten för kmom01 så att flashbilden ligger som bakgrundsbild även där.

*Styleväljaren*

Något som jag tyvärr inte hunnit åtgärda under detta kursmoment är att styleväljaren ser konstig ut på mindre/små skärmar (runt 360 x 640 pixlar). I vissa lägen hamnar en del av den utanför skärmen, i andra syns/ryms hela forumläret utan problem. Jag har försökt ändra layouten på formuläret via css och media queries, men vad jag än testar har det ingen synbar effekt på elementet.

*Huvudmenyn*

Förutom att ersätta den vanliga huvudmenyn med den responsiva när skärmvidden understiger 680 pixlar har jag även lagt till en media query från 681 upp till och med 960 pixlar, som gör att logotypen visas ovanför huvudmenyn istället för till vänster om den. Anledningen till detta är att det annars blir ont om horisontellt utrymme, vilket gör att loggan och länkarna trycks ihop eller hamnar mycket nära inpå varandra. Hur lämpligt det är ur design/estetiskt perspektiv att låta loggan "hoppa runt" på detta sätt kan säkert diskuteras, men som sagt har mitt fokus för detta kursmoment legat på att göra webbpplatsen tydlig och användbar, inte på att göra den estetiskt tilltalande.

**Vilken är din TIL för detta kmom?**

Min TIL för detta kursmoment är vikten av att ha en god struktur på CSS-koden. Än så länge är kodbasen inte särskilt stor, men den kommer troligtvis att växa i takt med att jag lägger till ytterligare style för webbplatsen och utökar dess responsivitet. Då är det viktigt att stilregler och media queries är kategoriserade på ett sådant sätt att man enkelt kan hitta rätt bland dem.
