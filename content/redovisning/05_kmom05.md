---
title: "Redovisning kmom05"
---
Redovisning kmom05
=========================

**Berätta kort om erfarenheterna med din undersökning av webbplatsers laddningstid och vad du kom fram till.**

Det var svårt att få fram exakta siffror i undersökningen, särskilt när det gällde att mäta antalet resurser som laddades hem, då två av sajterna i testet använde s.k. "asynchronous loading" för att minska laddningstiderna vilket medförde att siffran på antalet resurser som laddades hem aldrig riktigt stannade av utan ökade kontinuerligt. Därutöver kunde jag av någon obskyr anledning inte se "Load"-tiden för en av sajterna i Chromes *dev tools* utan var tvungen att använda siffran för "DOMContentLoaded" som ett mått på hur snabbt webbplatsen svarade/laddades. Kvaliteten på (och följaktligen resultatet av) undersökningen är med andra ord lite tveksam.

Trots ovan beskrivna brister i metodiken tycker jag ändå att resultatet jag kom fram till var både överraskande och intressant. Samtliga webbplatser i undersökningen var betydligt långsammare i mobilläge än i desktopläge. Detta hade jag kanske förväntat mig från en webbplats för ett knappt årtionde sedan, men med tanke på hur vanligt det är idag att människor använder internet via sina smartphones och surfplattor är det förvånande att man inte lägger mer energi på att göra webbplatser snabbare och mer lättåtkomliga för dessa typer av enheter.

Att bildhanteringen var undermålig (enligt Google PageSpeed) för två av webbplatserna var också lite förvånande, med tanke på hur stor del av deras innehåll som består av bilder och hur stor inverkan på laddningstiden som bildinnehållet faktiskt har. Här funderar jag på om bristande teknisk kunskap kan vara en del av förklaringen - visserligen har man jobbat med bilder på webben sedan internets "barndom" men det är väl först under de senaste åren som tekniken för hanteringen av bilder och andra typer av media på webben blivit mer effektiv (?).

**Har du några funderingar kring Cimage och dess nytta och features? Vilka bildverktyg använder du själv normalt sett?**

Jag tycker att Cimage är ett otroligt smidigt verktyg som gör det enkelt att utföra grundläggande bildredigering och formatering. Det tog mig en liten stund att få koll på syntaxen men när jag väl lärt mig de vanligaste kommandona och hur man skriver dessa i bildens sökväg kändes det mycket smidigt att kunna "redigera" bilden direkt i markdowndokumentet istället för att behöva öppna upp ett separat bildredigeringsprogram och behandla den där. Vill man utföra mer avancerad bildbehandling som t.ex. att ljusa upp specifika delar av en bild får man förstås använda sig av ett separat bildbehandlinsgprogram (själv har jag lekt runt lite med bl.a. Digital Photo Professional från Canon), men om man nöjer sig med mer grundläggande redigering på "amatörnivå" (vilket jag själv för det mesta gör) så duger Cimage alldeles utmärkt.

**Hur gick det att jobba med modulen @desinax/figure och hur är din syn på modulen?**

Jag gillar att modulen har färdiga klasser för vänster- och högerjustering samt centrering av bilder, det gör det enkelt att placera bilderna i layouten. Jag är egentligen inte stormförtjust i att behöva använda <code>float</code> för att styla en bild, eftersom jag ofta tycker att sättet som kringliggande text och rubriker flyter/wrappar kring bilden blir lite småfult. När jag stylade bloggen lyckades jag dock komma runt detta problem genom att wrappa de bilder som stylats med <code>.left</code> eller <code>.right</code> samt tillhörande text i en div som jag sedan satte en clearfix på. Till en början hade jag lite svårt att förstå hur de responsiva klasserna fungerade, men när jag väl listat ut att det helt enkelt handlar om att sätta en gräns för när en bild ska sluta "flyta" och istället ta upp hela sidans bredd var det inga svårigheter att använda klasserna för att styla bilderna.

**Vad är din egen allmänna uppfattning kring bilder för webben, nedladdningstider, responsiva bilder och allmänt kring bildbehandling för webben?**

Min uppfattning är att användningen av bilder antingen kan hjälpa eller stjälpa en webbplats. Å ena sidan är bilder ett otroligt viktigt och effektivt verktyg för att förmedla webbplatsens budskap; en webbplats med få eller inga bilder kan i bästa fall upplevas som lite småtrist och i värsta fall som oanvändbar (tänk dig t.ex. en e-handelssajt där man inte har möjlighet att se en bild på varan innan man köper den). Å andra sidan kan alltför många bilder göra att en webbplats känns överbelamrad eller rörig, speciellt om bilderna saknar uppenbar koppling till övrigt innehåll eller om de inte fyller en tydlig funktion på webbplatsen. Och som vi såg i undersökningen kan hanteringen av bilder ha stor inverkan på webbplatsers laddningstider. Jag tror (men saknar empiriska belägg för) att de flesta av oss idag är ganska otåliga när vi surfar på webben; vi är vana vid att det hela tiden ska gå snabbt och om en webbplats "laggar" som följd av undermålig bildhantering kan vi mycket väl bestämma oss för att överge webbplatsen till fördel för en snabbare konkurrent. Därtill kan kvaliteten på bilderna och hur de visas och ser ut på olika enheter säkert ha stor betydelse för hur vi uppfattar webbplatsen. En bild som är visuellt undermålig kan ge ett negativt intryck inte bara av själva bilden och dess motiv utan av webplatsen som helhet; en bild som är visuellt tilltalande kan göra att hela webbplatsen upplevs på samma sätt.

**Vilken är din TIL för detta kmom?**

Min TIL för detta kursmoment är att bilder är mycket viktiga för att göra en webbplats både användbar och visuellt tilltalande. Dock är det viktigt att de används *medvetet*, dvs. att man inte använder dem "bara för att" utan för ett specifikt syfte och ändamål. Flera aspekter av bildens användning måste beaktas, inklusive dess visuella kvalitet, hur väl motivet förmedlar/förstärker webbplatsens budskap samt hur bilden påverkar användarupplevelsen med hänsyn till bl.a. laddningstid och resursbelastning. Idealet är att hitta en balans mellan dessa områden.
