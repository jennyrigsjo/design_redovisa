---
title: "Redovisning kmom04"
---
Redovisning kmom04
=========================

<h4>Kommentera kort om skrivuppgiften, någon som är värt att nämna från arbetet med den?</h4>

Det var en oväntat intressant uppgift. Det är sällan man (eller åtminstone jag) reflekterar över varför en webbplats har ett visst färgschema och en viss typografi och ytligt sett kan dessa aspekter av designen te sig lite slumpmässiga. Men när man väl gör en djupare analys av webbplatsens estestiska utformning märker man att det helt klart finns en medveten strategi bakom dess design.

<h4>Berätta kort om din tanke bakom respektive teman, hur tolkade du “minimalistisk”, “colorful” och “dark”.</h4>

För mig innebär ordet "minimalistisk" i webbsammanhang att en webbplats är fri från onödig estetisk utsmyckning och att designens främsta syfte är att tillgängliggöra webbplatsens funktionalitet och göra den *användbar*, snarare än estetsiskt tilltalande.

"Colorful" tolkar jag som att färg ska spela en framträdande roll i webbplatsens estetiska utformning, men inte nödvändigtvis att webbplatsen måste innehålla många färger eller att vartenda element på sidan måste vara färglagt.

"Dark" tolkar jag som att de färger som används ska vara av det mörka, djupa slaget (t.ex. svart, mörklila, mörkblå, mörkgrå) och att ljusa, skrikiga färger (t.ex. vit, gul och klarröd) endast ska användas i begränsad utsträckning eller inte alls.

<h4>Vilket färgschema valde du till respektive tema och hur valde du att använda färgerna (mer eller mindre eller lika mycket av alla färger)?</h4>

Till det minimalistiska temat valde jag ett monokromt färgschema i toner av svart, vit och mellangrå. Bakgrunden är "off-white" (vit med mycket svag dragning åt gult), rubriker och brödtext är svarta och grå används främst för att markera valda menyalternativ. Även flashbilden och logotypen har gjorts svartvita med hjälp av ett färgfilter. Av praktiska och användbarhetsrelaterade skäl har jag valt låta länkar i löpande text vara blå, för att det tydligt skall framgå att de går att klicka på.

Till temat "colorful" valde jag ett triadiskt färgschema bestående av färgerna rosa-lila, mossgrön och petroleumblå. Rosa-lila och petroleumblå är de färger i schemat som kontrasterar bäst mot varandra och mot den vita bakgrunden och därför har jag använt dem för att färglägga större och/eller återkommande element som exempelvis footer, logotyp och sidomenyer. Den mossgröna färgen har jag använt mer sparsamt, t.ex. som bakgrundsfärg på dropdown-menyer och för att skapa en s.k. skuggeffekt på sidomenyer och bilder.

I temat "dark" har jag inverterat färgerna på bakgrund och text så att bakgrunden är svart och rubriker och brödtext är vita. För att kontrasten mellan text och bakgrund inte ska bli för stark och den vita texten inte ska uppfattas som "bländande" för ögat har jag valt en nyans av vit med tydlig dragning åt grått, detta är dock inget som direkt märks i temat. För att intrycket inte ska bli för monotont har jag valt att färglägga vissa element såsom footer, logotyp och sidomenyer med ytterligare två färger, vilka ungefär kan beskrivas som mörkt brun-grå-lila samt klarlila. Vilken typ av färgkombination detta är är inte helt solklart; när man analyserar respektive färgmodell för färgerna <a href="https://www.beautycolorcode.com/342434">brun-grå-lila</a> och <a href="https://www.beautycolorcode.com/9400d3">klarlila</a> ser man å ena sidan att de innehåller nästan samma "grundfärger" (båda innehåller röd, blå, magenta och svart; den brun-grå-lila färgen innehåller dessutom lite grönt); å andra sidan förekommer dessa grundfärger i markant olika proportioner inom respektive färg. Den klarlila färgen innehåller avsevärt större mängder röd och magenta vilket gör den varmare i tonen än den brun-grå-lila färgen, så av den anledningen tror jag att de två färgerna uppfattas som tillräckligt olika för att klassificeras som en "komplementär" färgkombination.

<h4>Valde du att jobba med accentfärg och isåfall hur?</h4>

Samtliga teman innehåller en eller flera färger som på ett eller annat sätt fyller en accentuerande roll/funktion. I det minimalistiska temat fungerar färgen grå som en slags accentfärg, då den används för att markera vilket menyalternativ som är valt i sidomenyerna och på så vis förtydliga för besökaren i vilket avsnitt han&hon befinner sig. I temat "colorful" kan samtliga färger i det triadiska färgschemat sägas ha en accentuerande roll, då de omväxlande används för att dra uppmärksamheten till olika element, markera aktuellt avsnitt i menyer och/eller skapa kontrast mellan samt rama in olika delar av sidan. I temat "dark" fyller framför allt färgen klarlila - som främst används till logotypen, till kantlinjer och för att markera aktuellt menyalternativ i sidomenyerna - en accentuerande funktion, då dess relativt varma ton gör den särskilt iögonfallande i jämförelse med andra färger på sidan.

<h4>Hur tänkte du kring valet av typografi?</h4>

I det minimalistiska temat ville jag hålla designen så enkel som möjligt och därför har jag genomgående valt serifflösa typsnitt med rena, raka och enkla linjer för både logotyp, rubriker, sidebars och brödtext. I temat "colorful" ville jag ge typografin en lätt feminin touch och därför har jag valt typsnitt med en rundadare och mer dekorativ karaktär för logotypen och rubrikerna. I temat "dark" ville jag spinna vidare på den lätt futuristiska känslan som återfinns i typsnittet "Zelda" som används för bastemats logotyp och därför har jag valt typsnitt med ett trubbigare, mer geometriskt stuk för rubriker och huvudmeny. Gemensamt för samtliga teman är att ett serifflöst typsnitt av varianten Helvetica eller Arial används för brödtexten, då dessa typsnitt har en mycket god läsbarhet även i små storlekar.

<h4>Berätta om din kodstruktur av teman, jobbade du med bastema och hur löste du anpassningarna till de olika temana?</h4>

Samtliga teman utgår från ett bastema som återfinns i filen <code>kmom04.less</code>. För att anpassa designen för de olika temana har jag helt enkelt kopierat filen <code>kmom04.less</code> och sedan, längst ner i filen under rubriken/kommentaren "Theme-specific styles" har jag lagt till temaspecifika anpassningar av designen med hjälp av variabler för färg och typsnitt som "skriver över" bastemats grundinställningar. Jag har tidigare lagt ner ganska mycket tid på att strukturera min kod i logiska, tydliga moduler och i det här kursmomentet kände jag äntligen att denna ansträngning gav lön för mödan, då jag utan svårighet kunde identifiera var i bastemats kod de stilregler som behövde skrivas över/anpassas låg någonstans.

<h4>Vilken är din TIL för detta kmom?</h4>

Min TIL för detta kursmoment gäller främst den inverkan som valet av färg och typografi kan ha i fråga om den känsla och mening som en design förmedlar. Jag tycker även att jag fått bekräftelse på att det lönar sig att lägga tid på att strukturera och organisera sin kod, eftersom det då blir lättare att anpassa och vidareutveckla den. I kommande kursmoment skall jag försöka förenkla min befintliga kodstruktur ytterligare, bl.a. genom att använda variabler för mer än bara färg och typsnitt samt genom att försöka dela upp koden i ytterligare moduler, t.ex. i "state rules" och "theme rules" som föreslås av Jonathan Snook i <a href="https://smacss.com/book/categorizing">Scalable and Modular Architecture for CSS</a>.
