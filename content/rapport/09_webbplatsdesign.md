Webbplatsdesign
===============

Innehåll:

1. [Syfte](#syfte)
2. [Frågeställningar](#fragestallningar)
3. [Metod](#metod)
4. [Urval](#urval)
5. [Resultat](#resultat)
6. [Diskussion och slutsats](#diskussion)
7. [Källor](#kallor)

Syfte {#syfte}
-----

Syftet med denna undersökning är att på uppdrag av företaget Sök Under göra en analys av aktuella trender inom webbplatsdesign. "Webbplatsdesign" är ett brett begrepp och för att undersökningen inte skall bli för omfattande väljer jag att fokusera min analys på två specifika aspekter av detta ämne:

* Användning av färg

* Användning av typografi

Jag kommer att välja ut fyra företag och granska hur dessa företag använder färg och typografi på sina respektive webbplatser. Jag kommer att titta närmare på varje företags profil, affärsmål och målgrupp för att se om och i så fall hur detta påverkar valet av färger och typsnitt på webbplatsen. Jag kommer även att titta på vilka förbättringsmöjligheter som finns med hänsyn till dessa aspekter av webbplatsens design.

Frågeställningar {#fragestallningar}
----------------

För att förtydliga vad det är som ska undersökas följer här en nedbrytning av undersökningens syfte i konkreta frågeställningar och delfrågor:

1. **Hur ser företagets profil ut?**

    Vilka varor och/eller tjänster säljer de?

    Hur ser affärsmålen ut?

    Vilken målgrupp riktar de sig till?
    <br>
    <br>

2. **Vilka färger används på webbplatsen?**

    Hur ser färgpaletten ut?

    Vilken typ av färgschema används?

    Hur hög är kontrasten mellan textfärg och bakgrundsfärg?
    <br>
    <br>

3. **Vilken typografi används på webbplatsen?**

    Vilka typsnittsfamiljer används?

    För vilken typ av text används typsnitten?

    Hur god är typsnittens läsbarhet?
    <br>
    <br>

I diskussionsdelen av rapporten kommer jag även att reflektera kring följande frågor:

4. **Vilka generella trender kan observeras beträffande webbplatsernas användning av färg och typografi?**
    <br>
    <br>

5. **Gynnar användningen av färg och typografi företagens profiler och affärsmål?**
    <br>
    <br>

6. **Finns det något som kan förbättras i webbplatsernas design med hänsyn till användningen av färg och/eller typografi?**

Metod {#metod}
-----

För att få en bild av företagens profil använder jag främst den information som finns tillgänglig på deras egna webbplatser, men vid behov även andra källor, då alla företag inte har för vana att tillhandahålla tydliga redovisningar av vision, affärsmål och målgrupp på sin webbplats.

För att få fram en färgpalett och ett färgschema för respektive företag använder jag onlineverktygen [Colorfy](https://www.colorfyit.com/) och/eller [ColorExplorer](http://www.colorexplorer.com/webimport.aspx) (att jag använder två olika beror på att vissa verktyg inte fungerar på vissa webbplatser). För att utvärdera kontrasten mellan text och bakgrund använder jag verktyget [Check My Colors](http://www.checkmycolours.com/).

För att identifiera webbplatsernas typsnitt använder jag webbläsartillägget [WhatFont](https://chrome.google.com/webstore/detail/whatfont/jabopobgcpjmedljpbcaablpmlmfcogm) samt Google Chromes inbyggda inspektions- och utvecklarverktyg.

Jag använder min laptop för att komma åt webbplatserna och kommer således att analysera *desktopversionen* av respektive webbplats, *inte* den mobila varianten eller företagets app (om det finns en sådan).

Jag analyserar endast en sida per webbplats (startsidan), då jag anser att detta räcker för att få en bild av hur företagen använder färg och typografi på sina webbplatser.

Urval {#urval}
-----

Jag har valt att analysera fyra företag inom konfektionsbranschen. Dessa är:

* [Ellos](https://www.ellos.se)

* [Nelly](https://nelly.com/se/kl%C3%A4der-f%C3%B6r-kvinnor/)

* [Bonprix](https://www.bonprix.se/)

* [EMP Shop](https://www.emp-shop.se/)

Resultat {#resultat}
--------

####Ellos

#####Profil

[FIGURE src="image/web-design-analysis/ellos-start.png" class="color-image center" caption="Ellos startsida."]

[*"Varuhuset för kvinnan online"*](https://www.ellos.se/)

Ellos är kanske mest känt för att sälja kläder, skor och accessoarer men företaget säljer även heminredningsartiklar, skönhetsprodukter och hemelektronik. Företaget grundades 1947 och 1999 lanserades den första e-handelsplatsen. Förutom Ellos ingår även e-handelsplatserna Jotex och Stayhard i den s.k. Ellos-gruppen. Ellos Groups vision är "att vara den ledande e-handelsplattformen i Norden inom mode och heminredning" (Ellos Group 2019b). Målet är att vara "varuhuset för kvinnor online" och den främsta åldersgruppen är "moderna kvinnor i åldersgruppen 30-60 år, som följer etablerade trender" (Ellos Group 2019a).

#####Färger

[FIGURE src="image/web-design-analysis/ellos-colors.png" class="color-image right" caption="Ellos färgpalett."]

Ellos färgpalett består av mestadels "kalla" färger (dvs. färger som drar åt blått) med inslag av en och annan "varmare" färg (dvs. fäger som drar åt rött). De flesta av färgerna är "medelmörka" i tonen, de har varken lite eller mycket svärta i sig. Färgschemat verkar vara av s.k. tetradisk/rektangulär karaktär, med tanke på att de vanligast förekommande kulörerna i paletten ser ut att vara (olika nyanser av) röd och dess "motsatsfärg" grön, samt blå och dess motsats orange.

Trots mängden färger i paletten får man som besökare ändå intrycket att webbplatsen är "sparsamt" färglagd. Logotypen, toppnavigering, footer och andra återkommande element är svart-grå-vita i kulören, de flesta faktiska färger man ser är sådana som förekommer "naturligt" i webbplatsens fotografier. När färg används verkar det oftast vara för att dra uppmärksamheten till element som innehåller viktig information, t.ex. rabatterbjudanden, eller så vill man att användaren skall uppmärksamma elementet av någon annan anledning; t.ex. har "PRENUMERERA"-knappen i webbplatsens footer färglagts i en mot bakgrunden kontrasterande blå färg för att man som besökare inte skall missa möjligheten att ta del av företagets nyhetsbrev.

Enligt analysverktyget Check My Colors har 195/426 (alltså nästan hälften) av alla element på Ellos startsida för dålig kontrast mellan textfärg och bakgrundsfärg. Detta stämmer inte riktgt med min egen upplevelse av startsidan och webbplatsen i allmänhet, tvärtom tycker jag att kontrasten och därmed läsbarheten i de flesta fall är mycket god. Det enda jag kan se som skulle kunna vara ett problem för vissa människor är kontrasten mellan vissa delar av texten och bakgrunden i footern, där bakgrundsfärgen är mörkgrå och textfärgen är ljust grå.

#####Typografi

Texten på Ellos startsida består till 99% av ett enda serifflöst typsnitt kallat *BerlingskeSans*. Typsnittet används för alla typer av text, inklusive menyalternativ, footer-text samt text till bilder och länkar. För att skapa kontrast mellan de olika texttyperna varieras deras respektive storlek, färg och tjocklek samt övriga stilistiska aspekter som t.ex. att göra texten kursiv, understruken eller att skriva den med kapitäler. I de fåtal fall då ett avvikande typsnitt används rör det sig om ett närbesläktat sådant kallat *BerlingskeSerif*, dvs. ett typsnitt med seriffer vars tecken i övrigt har samma karaktäristiska utseende som BerlingskeSans. BerlingskeSerif verkar mest användas till rubriker, för att fästa besökarens uppmärksamhet vid olika avsnitt på sidan.

Typsnittet i företagets logotyp har ett serifflöst, rundat utseende. Exakt vilket typsnitt som används går inte att utröna vare sig med hjälp av WhatFont eller webbläsarens utvecklingsverktyg, men högst sannolikt rör det sig om ett typsnitt som är specialdesignat och unikt för företaget.

Typsnittet BerlingskeSans ger ett rent och luftigt intryck och personligen anser jag att dess läsbarhet är mycket god även i små grader. Texten kan i vissa fall uppfattas som svårläst, men det beror nog snarare på bristande kontrast mot bakgrunden än på att typsnittet i sig är svårläst. Ett exempel på detta är översta raden i bildtexten för de varor som visas upp på startsidan, vars bokstäver har en ljust grå kulör som personer med sämre syn än jag själv eventuellt skulle kunna ha svårt att urskilja.



####Nelly

#####Profil

[FIGURE src="image/web-design-analysis/nelly-start.png" class="color-image center" caption="Nellys startsida."]

[*"Trendig, Glammig, Inkluderande, Ungdomlig"*](https://nelly.com/se/kl%C3%A4der-f%C3%B6r-kvinnor/)

Nelly säljer designer- och märkesmode i form av kläder, skor, accessoarer och skönhetsprodukter. Företaget grundades i Sverige 2003 och har sedan dess utvidgat sin verksamhet till totalt 13 internationella marknader. Företaget beskriver sig självt som "en ledande aktör inom mode på nätet för mode- och skönhetsmedvetna tjejer mellan 18 och 35 år". Nellys vision är att "bli nummer ett inom mode online genom att erbjuda inspiration och ett brett urval av de senaste trenderna och modemåstena till självsäkra, unga tjejer" (Nelly u.å.). Orden "Trendig, Glammig, Inkluderande, Ungdomlig" är egentligen ingen "slogan" som sådan utan - som företaget själv skriver på sin Om-sida - "kännetecken" som beskriver vad företaget vill erbjuda sina kunder.

#####Färger

[FIGURE src="image/web-design-analysis/nelly-colors.png" class="color-image right" caption="Nellys färgpalett."]

Nelly har en mycket varierad färgpalett med en blandning av kalla och varma samt mörka och ljusa färger. De färger som dominerar webbplatsen och som används för att färglägga återkommande typer av element som t.ex. logotyp, banners, menyer och knappar är dock ett fåtal nyanser av rosa, korall och beige - en mörk, en mellanmörk och en ljusare. Färgschemat kan således sägas vara av analog alternativt monokrom karaktär, beroende på om man betraktar färgerna rosa, korall och beige som separata färger eller som varmare och kallare nyanser av varandra. Färgschemat ger webbplatsen ett utseende som är livfullt och lite "girly", utan att färgen tar över eller överglänser andra aspekter av designen. Liksom på Ellos webbplats förekommer de flesta färger som man lägger märke till naturligt i fotografierna och bilderna; i övrigt verkar färg mest användas för att fästa uppmärksamheten vid t.ex. knappar och ikoner.

Enligt Check My Colors är kontrasten mellan text- och bakgrundsfärg otillräcklig för 718 av 1416 utvärderade element på webbplatsens startsida. Exakt vilka element det rör sig om är lite svårt att utröna, dock noterar jag att Nelly liksom Ellos verkar ha en tendens att göra delar av texten i footern svårläst genom att göra skillanden mellan text- och bakgrundsfärg alltför liten.

#####Typografi

Majoriteten av all text på Nellys startsida visas med ett serifflöst typsnitt kallat Montserrat (eller Open-Sans, beroende vilket ens webbläsare stöder). Typsnittet används till både huvudmeny och footer samt till rubriker, bildtexter och övriga länkar. Liksom på Ellos webbplats skapas kontrast mellan olika typer av text genom att textens storlek, färg, tjocklek och övriga stilistiska aspekter varieras. Avvikande typsnitt används endast i ett fåtal fall, främst för att dra uppmärksamheten till speciell information som t.ex. kampanjer och aktuella trender. I detta avseende är Nelly djärvare än Ellos &mdash; ofta väljer man iögonfallande, handstilsartade typsnitt som markant avviker från kringligggande text och som gör att informationen "hoppar ut" från sidan. Effekten påminner lite om den där ungdomliga, smått kaotiska stilen som kännetecknar omslaget på ungdomstidningar.

För webbplatsens logotyp används ett serifflöst typsnitt med ett kantigt, lätt geometriskt utseende. Exakt vilket typsnitt det rör sig om går inte att ta reda på, liksom i fallet med Ellos logotyp har dock typsnittet troligtvis specialdesignats för Nelly som företag.

Läsbarheten på texten på Nellys webbplats är (enligt min egen subjektiva uppfattning) i de flesta fall mycket god, även när den visas i mindre grader vilket exempelvis är fallet i footern. Liksom Ellos har dock Nelly en tendens att ibland försumma kontrasten mellan text och bakgrundsfärg (åter igen, se footern), vilket kan vara en nackdel för personer med nedsatt syn/färgseende.



####Bonprix

#####Profil

[FIGURE src="image/web-design-analysis/bonprix-start.png" class="color-image center" caption="Bonprix startsida."]

[*"It's Me!"*](https://www.bonprix.se/)

Bonprix är ett tyskt modeföretag som grundades 1986 i Hamburg. Den första webbshopen startades 1997 och idag finns företaget i över 30 länder. Företaget säljer främst kläder, skor och accessoarer men även hemindredningsartiklar. Företagets mål är "att kunna visa kunder världen över att mode är [deras] passion"(Bonprix Handelsgesellschaft 2019). Exakt hur företagets målgrupp ser ut framgår inte uttrycklingen av informationen på deras hemsida, men när man läser t.ex. deras [framtidsvision](https://www.bonprix.se/corporate/om-foeretaget/affaersmodell/) kan man av språket utröna att deras främsta målgrupp verkar vara kvinnor i ungefär 30-årsåldern och uppåt.

#####Färger

[FIGURE src="image/web-design-analysis/bonprix-colors.png" class="color-image right" caption="Bonprix färgpalett."]

Bonprix har en färggrann palett med diverse olika kulörer i både varma, kalla, mörka och ljusa nyanser. Särskilt framträdande i paletten är färgen röd, som också är färgen på företagets logotyp. Liksom Ellos webbplats ter sig användningen av färg i Bonprix design rätt sparsmakad - de enda färger som syns på startsidan (förutom de färger som förekommer naturligt i webbplatsens fotografier) är röd, blå, rosa och grön, och de används främst för att färglägga mindre element som t.ex. logotyp, informationsrutor, knappar och ikoner. Större, återkommande element som t.ex. toppnavigering, footer och sidomenyer har en diskret medelgrå kulör, vilket naturligtvis leder till att man fokuserar mer på de färger som finns i bilderna. Röd är helt klart den färg som används mest, men även rosa, blå, grön och blågrön finns tydligt representerade i paletten. Detta gör att sammansättningen av färger mest liknar ett tetradiskt/rektangulärt färgschema, dvs. ett färgschema bestående av fyra färger uppdelade i två komplimentära par.

Tyvärr fungerar inte verktyget Check My Colors på Bonprix webbplats (jag får ett felmeddelande som säger "Url is not reachable"), så jag får nöja mig med min personliga bedömning av kontrasten mellan text och bakgrund. Överlag har jag inga problem med att läsa texten på webbplatsen, men liksom i fallen med Ellos och Nelly ser jag på en gång att det finns vissa textelement på startsidan som personer med sämre syn än jag skulle kunna ha svårt att läsa. Exempelvis har den blå texten högst upp på startsidan, där det står "Registrera dig och få vårt nyhetsbrev och fri frakt" samt "Alla storlekar samma pris" en till synes låg kontrast gentemot den grå bakgrunden, vilket kan göra texten svårläst för vissa människor. Detta är synd, inte minst eftersom dessa upplysningar är en viktig "krok" för att fånga in nya kunder. Även vissa textstycken i footern kan vara lite svårlästa, särskilt fotnoten om att erbjudandet om fri frakt endast "gäller i 30 dagar efter anmälan till nyhetsbrevet". Cynikern i mig undrar om detta är en avsiktlig "designmiss".

#####Typografi

Bonprix använder det serifflösa typsnittet *Arial* för majoriteten av all text på sin startsida. Typsnittet används i huvudmenyn och i footern samt till bildtexter och övriga länkar. Liksom på Ellos och Nellys webbplatser skapas kontrast mellan olika textstycken och typer av text genom att textens färg, storlek och tjocklek varieras. I ett fåtal fall används serifftypsnittet *MuseoCyrl300* för att fästa uppmärksamheten vid vissa typer av information såsom nyheter, erbjudanden och kampanjer. MuseoCyrl300 är i sig inte ett särskilt iögonfallande typsnitt och ofta kombineras dess användning med t.ex. en större textstorlek och en avvikande bakgrundsfärg för att få informationen ifråga att "sticka ut" på sidan.

Till Bonprix logotyp används ett serifflöst typsnitt som troligtvis har specialdesignats för företaget. Logotypens slogan ("It's me!") som visas strax under logotypen består av ett typsnitt med ett handstilsartat, lätt kursivt utseende som sannolikt också har utvecklats speciellt för att passa företagets image.

Webbplatsens text har överlag en mycket god läsbarhet vilket är föga förvånande då Arial är ett typsnitt som lämpar sig väl även för text i mycket små grader. I de fåtal fall då textens läsbarhet inte är optimal beror detta som tidigare noterats på att kontrasten mellan text och bakgrundsfärg är ganska låg, vilket potentiellt kan skapa problem för människor med nedastt syn och/eller färgseende.



####EMP Shop

#####Profil

[FIGURE src="image/web-design-analysis/emp-start.png" class="color-image center" caption="EMP Shops startsida."]

[*"Av fans, för fans."*](https://www.emp-shop.se/)

EMP Shop säljer s.k. "alternativa" kläder, skor och accessoarer samt musik-, TV-, film- och spelmerchandise. EMP är förkortning för "Exclusive Merchandise Products" (Rabattkalas.se 2020) och företaget grundades 1986 i Lingen, Tyskland. Tyvärr kan jag inte hitta någon explicit information om varken mål, vision eller målgrupp på hemsidan men företaget skriver att den ursprungliga anledningen till att företaget startades var att man ville "ge alla musikälskare inom skilda genrer möjlighet att hitta all sin merch i en och samma katalog" (EMP Shop u.å.) och man kan väl förmoda att detta grundmål fortfarande driver verksamheten. Hur målgruppen ser ut redogör företaget som sagt inte för, men när man tittar på personerna/modellerna i webbplatsens bilder verkar den främsta målgruppen vara killar och tjejer i åldern 18-35 år. Jag vet egentligen inte om *"av fans, för fans"* är företagets "officiella" slogan men jag får själv hem deras katalog ett par gånger om året och i den har jag sett uttrycket användas några gånger.

#####Färger

[FIGURE src="image/web-design-analysis/emp-colors.png" class="color-image right" caption="EMP Shops färgpalett."]

EMP Shops färgpalett har en balanserad blandning av kalla och varma, mörka och ljusa färger. När man tittar på webbplatsen ser man dock genast att de färger som används mest, och som därmed kan sägas vara webbplatsens temafärger, är röd och svart. Svart är ju egentligen ingen "färg" i strikt bemärkelse, men i det här fallet tycker jag ändå att det måste räknas som en sådan eftersom det knappast är en slump att ett företag som säljer kläder inom stilarna Punk, Goth och Rock väljer att använda svart för sin hemsida. I likhet med Ellos och Bonprix webbplatser används färg sparsamt i EMP Shops design, främst för att färglägga större, återkommande element som logotyp och header samt för att dra uppmärksamheten till mindre element som knappar och ikoner samt till upplysningar om rabatterbjudanden och sänkta priser.

Eftersom svart egentligen inte är en "färg" kan man rent tekniskt säga att webbplatsen har ett monokromt (rött) färgschema. Detta stämmer dock inte med den känsla man, eller åtminstone jag, får när jag tittar på EMPs webbplats. Monokroma färger ger vanligtvis ett lugnt och harmoniskt intryck, medan det intryck jag får av EMPs webbplats snarare är tufft och bestämt. Detta beror inte nödvändigtvis på kombinationen av färger, utan snarare på den känsla som färgerna i sig förmedlar. Rent traditionellt brukar "färgen" svart associeras med bl.a. sorg, rädsla och nedstämdhet, men den kan även stå för styrka, makt, elegans och mystik (Bourn 2010). Färgen röd brukar å ena sidan associeras med bl.a. passion, viljestyrka, beslutsamhet och sensualitet, å andra sidan med ilska, stress och våghalsighet (Bourn 2011). I strikt bemärkelse är alltså färgschemat på EMPs webbplats monokromt, men ser man till känslan som färgerna förmedlar förs tankarna snarare till ett komplimentärt färgschema.

En annan aspekt av webbplatsens användning av färg som är värd att notera är att färgen i vissa fall kombineras med visuella "strukturer" i form av fläckar, rispor, sprickor och andra typer av ojämnheter vilket ger färgen en sliten, urblekt och trasig look. Ett exempel på detta kan ses i bakgrundsfärgen till texten som informerar om webplatsens pågående vinterrea. Stilen kallas för ["grunge"](https://en.wikipedia.org/wiki/Grunge) och är en retroinspirerad typ av grafisk design som hör hemma i en bredare subkultur med samma namn. Att stilen återfinns på EMPs webbplats är intressant men föga förvånande, då företaget specialiserar sig på att sälja produkter relaterade till just alternativa stilar och subkulturer.

Enligt Check My Colors har endast 112 av 1253 utvärderade webbsideelement på EMPs startsida för dålig kontrast mellan text och bakgrundsfärg. EMP Shop är med andra ord den webbplats som klarar sig bäst i detta avseende av samtliga webbplatser i undersökningen. Resultatet stämmer överens med min egen upplevelse av webbplatsen, vars textelement jag uppfattar som mycket lättlästa, även nere i footern där det inte är ovanligt att kontrasten mellan text och bakgrund är låg/dålig.

#####Typografi

EMP Shop använder tre olika typsnitt på sin startsida: OpenSansRegular, RobotoSlabRegular samt EMP-icon-font. *OpenSansRegular* är ett serifflöst typsnitt och används främst till bildtext, löpande text i webbplatsens footer samt till underalternativen i huvudmenyn. *RobotoSlabRegular* är ett typsnitt med seriffer och används främst till rubriker, inklusive "hvudrubrikerna" i huvudmenyn, samt till vissa länkar. *EMP-icon-font* är troligtvis företagets "eget" typsnitt och används till bildikonerna i bl.a. webbplatsens huvudmeny, t.ex. Backstage Club-ikonen samt ikonen för önskelistan.

Liksom övriga företag i studien har EMP Shop valt ett specialdesignat typsnitt för sin logotyp. Typsnittet har ett kantigt och geometriskt vinklat utseende som för tankarna till de typsnitt som ibland återfinns på skivomslag inom genrerna hårdrock och metal.

Läsbarheten på startsidans text är generellt mycket god, även i mindre grader. Till skillnad från övriga webbplatser i studien har EMP shop lyckats motstå frestelsen att ge texten i footern en mörk bakgrund, vilket annars är en vanlig orsak till försämrad läsbarhet.



Diskussion och slutsats {#diskussion}
-----------------------

####Generella trender

#####Användning av färg

Två av webbplatserna (Ellos och Bonprix) har ett tetradiskt/rektangulärt färgschema bestående av två komplimentära par färger, medan de andra två har en monokrom (EMP Shop) respektive analog (Nelly) variant bestående av en respektive ett fåtal närliggande färger. Trenden hos e-handelsföretag inom konfektionsbranschen verkar med andra ord vara att antingen så håller man sig till en huvudsaklig färg, eller så "tar man ut svängarna" lite mer och färglägger sin webbplats med flera sinsemellan komplimentära färger.

En annan tydlig trend beträffande användningen av färg är att webbplatserna ofta färgläggs sparsamt. Samtliga företag i studien väljer att hålla webbplatsens bakgrund vit/ofärgad och att endast färglägga mindre webbsideelement såsom knappar, ikoner och banners. Detta gör att fokus hamnar på bilderna och därmed på de varor och produkter som företaget säljer. De element som har en visuellt utstickande färg innehåller ofta någon typ av information som företagen vill att kunderna skall uppmärksamma, t.ex. rabatt- och kampanjerbjudanden eller prenumerationer på nyhetsbrev. Färg används med andra ord för att "guida" besökarna visuellt på webbplatsen, för att få dem att fästa uppmärksamheten vid viss information och för att locka dem att klicka sig vidare in i webbplatsens struktur.

#####Användning av typografi

Samtliga företag i studien använder någon variant av serifflöst typsnitt för majoriteten av all text på sina webbplatser. Serifflösa typsnitt har generellt fördelen att de har en mycket god läsbarhet även i mindre grader, vilket gör att företagen kan visa relativt mycket information på sina webbplatser utan att texten tar upp alltför mycket utrymme på sidan. Ytterligare fördelar med serifflösa typsnitt är att de ser estetiskt tilltalande ut oavsett storlek samt att deras utseende inte påverkas av slutanvändarens operativsystem och/eller webbläsare (Gregory 2009).

Gemensamt för webbplatserna är dessutom att deras logotyper består av till synes specialdesignade typsnitt. Namnen på typsnitten är av förståeliga skäl något som företagen väljer att hålla hemligt, i och med att en logotyp är en viktig del av ett företags varumärke och unika image. Stilen på logotypernas typsnitt (liksom webbplatsernas typografi i övrigt) är sannolikt avsedd att spegla denna image, t.ex. genom att föra tankarna till en viss modestil eller subkultur inom vilken företagen specialiserar sitt sortiment.

En annan trend i fråga om företagens typografiska tillämpning är att de använder relativt få typsnitt på sina webbplatser. Ofta används ett enda (max två eller tre) visuellt avvikande typsnitt som kontrast till webbplatsens dominerande "standardtypsnitt". Det avvikande typsnittet är ofta en seriffvariant av  standardtypsnittet, men det kan även vara ett mer "vågat" typsnitt med t.ex. en skrivstilsliknande karaktär. Liksom färg används de avvikande typsnitten sparsamt, ofta i syfte att uppmärksamma viss information eller att ge struktur åt sidan genom att dela upp den i avsnitt med tydliga rubriker. Samtliga företag i studien använder sig dessutom av ytterligare "knep" för att skapa en känsla av visuell variation mellan olika textstycken; till de vanligaste hör att man ändrar storleken, färgen och/eller tjockleken på en given text så att den får ett utseende som avviker markant från närliggande texter.

Att företagen använder få typsnitt kan delvis bero på att valet av typsnitt har stor inverkan på textens läsbarhet och att man därför föredrar att använda ett huvudsakligt, lättläst typsnitt som man vet inte försämrar användarnas möjlighet att ta del av informationen på webbplatsen. En annan anledning skulle kunna vara att ju fler "udda" typsnitt man använder i webbplatsens design, desto större är risken att slutanvändaren saknar stöd för ett eller flera av dessa. Med andra ord är det bekvämare att hålla sig ett fåtal mer eller mindre "universella" typsnitt eftersom man då har större kontroll över hur webbplatsen ser ut för slutanvändaren.

####Design i förhållande till affärsmål

Generellt anser jag att samtliga webbplatser i studien har en design som gynnar respektive företags affärsmål. Alla fyra webbplatser har en sparsmakad tillämpning av färg och typografi vilket gör att fokus hamnar på produktbilderna, vilket i sin tur är en fördel eftersom det ligger i företagens intresse att sälja så många produkter som möjligt. Texten i webbplatsernas menyer och bildtexterna är i de flesta fall lättlästa vilket är viktigt för att man som besökare skall kunna navigera på webbplatsen och utforska dess sortiment.

Vad gäller anpassning av designen till målgruppen tycker jag att de flesta företag i studien har gjort ett bra jobb med att styla sin webbplats så att den speglar den tilltänkta kundens stil och framtoning. Nelly har med hjälp av temafärgerna korall, rosa och beige samt ett och annat utstickande typsnitt lyckats åstadkomma en modern, ungdomlig och feminin design som säkert tilltalar de flesta modeintresserade unga tjejer. EMP Shops svartröda färgschema och ojämna färgstrukturer ger webbplatsen en lätt "grungy" framtoning som går hand i hand med företagets specialisering inom alternativt mode och merchandise. Ellos och Bonprix webbplatser har en design som känns mindre "nischad" i fråga om att spegla kundens individuella stil, vilket eventuellt kan bero på att dessa företag i praktiken har bredare målgrupper än vad som framgår av deras affärsmål. Båda företagen säger sig ha vuxna kvinnor som sin främsta målgrupp, men kikar man i deras menyer ser man att de även säljer kläder och produkter för män och ungdomar. I ett sådant sammanhang känns det kanske mindre lämpligt att designa webbplatsen så att den tilltalar specifikt vuxna kvinnor? Detta är dock bara en gissning från min sida.

####Förbättringsförslag

Samtliga företag i studien utom EMP Shop har en tendens att använda en mörkre bakgrundsfärg till webbplatsens footer. Anledningen att man gör detta är troligtvis att man vill skapa kontrast mellan footer och övrigt innehåll och därmed ge en känsla av struktur åt sidan som helhet, dessvärre med den oönskade (får man förmoda) bieffekten att texten i footern ofta blir svårare att urskilja. Då footern innehåller viktig information såsom köpvillkor och kontaktuppgifter torde det ligga både i företagens och kundernas intresse att texten är väl synlig, även för användare med nedsatt synförmåga. För att förbättra kontrasten mellan text och bakgrund (och därmed textens läsbarhet) skulle textens färg behöva göras ljusare, alternativt behåller man textens ursprungliga färg och drar istället ner på svärtan i bakgrundsfärgen. Eller så skippar man bakgrundsfärgen helt och använder t.ex. CSS-attributet *border* för att avgränsa innehållet i footern från övrigt innehåll på sidan. Problemet med låg/dålig kontrast mellan text och bakgrundsfärg återfinns även i andra delar av webbplatserna, t.ex. riskerar Bonprix erbjudande om fri frakt högst upp på startsidan att förbli ouppmärksammat av vissa kunder då kontrasten mellan textens blå färg och den gråtonade bakgrunden är ganska låg. Ellos har ett liknande problem med en del av webbplatsens bildtexter, i vilka namnet på kollektionen/märket som plagget tillhör visas i en ljusgrå kulör som kan vara svår att urskilja mot den vita bakgrunden. Lösningen i båda fallen är att öka kontrasten genom att justera färgen på text och/eller bakgrund, eller så skippar man färgen helt och använder någon annan typ av designelement (t.ex. linjer, storlek, tjocklek) för att markera och dra uppmärksamheten till texten i fråga.

Källor {#kallor}
------

###Referenser

Bonprix Handelsgesellschaft (2019). Om företaget. https://www.bonprix.se/corporate/om-foeretaget/ [2020-01-30]

Bourn, J. (2010). Color Meaning: Meaning of The Color Black. *Bourncreative* [blogg], 15 december. https://www.bourncreative.com/meaning-of-the-color-black/ [2020-01-30]

Bourn, J. (2011). Color Meaning: Meaning of The Color Red. *Bourncreative* [blogg], 25 februari. https://www.bourncreative.com/meaning-of-the-color-red/ [2020-01-30]

Ellos Group (2019a). Ellos. http://www.ellosgroup.se/sv/e-handelsplatser/ellos [2020-01-30]

Ellos Group (2019b). Kultur, Vision och Värderingar. http://www.ellosgroup.se/sv/om-foretaget/vision [2020-01-30]

EMP Shop.se (u.å.). EMP - Ditt alternativ för kläder och merch sedan 1986. https://www.emp-shop.se/ [2020-01-30]

Gregory, A. (2009). Serif Fonts Vs. Sans Serif Fonts: A Working Case Study. *Sitepoint* [blogg], 18 mars. https://www.sitepoint.com/serif-fonts-vs-sans-serif-fonts-a-working-case-study/ [2020-01-30]

Nelly (u.å.). Om Nelly.com. https://nelly.com/se/om-nelly/ [2020-01-30]

Rabattkalas.se (2020). Den svenska EMP-shoppen. https://www.rabattkalas.se/emp-shop.se [2020-01-30]

###Övriga källor

Bonprix Handelsgesellschaft (2019). bonprix_framtidsvision. https://www.bonprix.se/corporate/om-foeretaget/affaersmodell/ [2020-02-03]

Lim Hui Shan (2015). Colour Schemes – Colour Palettes – Color Harmonies. https://oss.adm.ntu.edu.sg/limh0131/2015/10/20/colour-schemes-colour-palettes-color-harmonies/ [2020-01-30]

Nolan, E. (2014). Types of Color Schemes in Design. *OCcreative* [blogg], 30 december. https://www.occreates.com/types-of-color-schemes-in-design/ [2020-01-30]

Wkikipedia (2020). Grunge. https://en.wikipedia.org/wiki/Grunge [2020-01-30]
