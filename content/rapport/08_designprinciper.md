Designprinciper - "Oriental"
============================

Temat "Oriental" fick ett betydligt femininare, på gränsen till "flickaktigt", utseende än vad jag från början hade tänkt mig. Avsikten var ursprungligen att skapa ett tema med en mer "klassisk" orientalisk/asiatisk karaktär, men hur "orientalisk" slutversionen av temat egentligen blev kan man säkert tycka olika om. De designelement som används för att ge temat dess karaktäristiska utseende är främst färg, typsnitt, bild och skugga. Jag har (i huvudsak) använt följande *designprinciper* för att organisera användningen av elementen och sammanfoga dem till en enhetlig design:

* **Kontrast**

    Jag har använt tre sinsemellan kontrasterande färger, vars respektive kulör på ett ungefär kan beskrivas som "persikorosa", "blålila" och "blågrön", för att färglägga webbplatsen och ge liv åt designen på ett för ögat behagfullt sätt. Färgerna har använts relativt sparsamt, vilket framför allt märks på headern och footern som i det här temat liksom i det minimalistiska saknar bakgrundsfärg. Anledningen att jag inte färglagt dessa element är att jag tyckte att bakgrundsfägen "krockade" med webbplatsens bakgrundsbild och fick temat som helhet att se "överdekorerat" ut. Av samma anledning har jag i detta tema valt att inte visa flashbilden, då även denna kolliderade med bakgrundsbilden och förstörde "rytmen" i designen.

    Även typsnitten på logotyp, rubriker och brödtext står i kontrast till varandra, vara två har en distinkt dekorativ karaktär medan det tredje är ett okonstlat sans-seriftypsnitt. I detta fall fyller kontrasten mellan typsnitten både ett estetiskt och ett praktiskt syfte, då valet av typsnitt i lika stora delar handlar om att ge designen en speciell känsla samtidigt som det underlättar för ögat att skilja mellan rubrik och brödtext.

* **Unity/Harmoni**

    Personligen anser jag att principerna om *unity* (enhetlighet) och *harmoni* är mycket snarlika varandra och att det i praktiken kan vara svårt att skilja mellan dem. Unity beskrivs i dokumentet [Visual Literacy](https://dbwebb.se/article/vl.pdf) som *"the relationship among the elements of a visual that helps all the elements function together"* medan harmony betyder att *"all parts of the visual image relate to and complement each other"*. I båda fallen handlar det alltså om elementens förhållande till varandra och hur de tillsammans bildar en slags helhet.

    För att åstadkomma en känsla av helhet och harmoni i designen har jag baserat valet av färg på de kulörer som förekommer "naturligt" i webbplatsens bakgrundsbild, dvs. blågrön, persikorosa och blålila. Jag har färglagt webbplatsens olika delar på samma sätt oavsett vilken sida man befinner sig på (t.ex. har sidomenyns h4-element alltid en persikorosa bakgrund medan menyalternativens bakgrundsfärg är antingen vit eller blålila) och bakgrundsbilden är också densamma för varje sida på webbplatsen. Vidare används typsnitten på samma sätt oavsett vilken sida man befinner sig på, t.ex. används ett typsnitt av dekorativ karaktär för webbplatsens logotyp och rubriker, medan brödtexten på varje sida har ett enklare, mer läsbart sans-seriftypsnitt. Sammantaget ger detta webbplatsens enskilda sidor ett sinsemellan snarlikt utseende som gör att de ser ut att höra ihop och ingå i en gemensam helhet.

* **Rörelse**

    Om man studerar webbplatsens bakgrundsbild märker man att dess motiv - en blommande trädgren som "växer" från bildens högra del inåt mot dess mitt - skapar en naturlig "linje" för ögat att följa. Detta var inget som jag medvetet strävade efter när jag valde bilden, men i efterhand inser jag att det i stor utsträckning är bakgrundsbildens motiv som bidrar till att något "händer" i temats design, som skapar en känsla av rörelse. I och med att vi i väst läser från vänster till höger blir följden att vårt öga "möter" grenen, att vi varseblir motivet, från motsatt riktning, vilket skapar en intressant känsla av kollision som förstärker känslan av rörelse.

* **Emfas/Betoning**

    Enligt videon [Art Principles](https://www.youtube.com/watch?v=eapeL2fwdc8&index=6&list=PLKtP9l5q3ce-oz7aoBkk-oEn4xzGbtqxU&t=3s&ab_channel=ArtOfTeaching) innebär principen om *emfas* (betoning) att ett eller flera element tilldelas en ökad vikt/betydelse genom att de avviker visuellt från närliggande element, t.ex. via sin form, färg eller storlek. I designen för mitt tema används emfas både av estetiska och funktionella skäl, och då främst genom att elementet i fråga tilldelas en avvikande färg. T.ex. markeras aktuellt menyalternativ i sidomenyerna med en avvikande (blålila) färg för att signalera till användaren var i texten han/hon för närvarande befinner sig. Färg används även för att rama in olika element, t.ex. har bilderna på webbplatsen dekorerats med en grön skugga för att de ska "sticka ut" från omgivande text och för att få något att hända i designen.

* **Perspektiv/Djup**

    Enligt [Visual Literacy](https://dbwebb.se/article/vl.pdf) handlar perspektiv om att skapa realism i en visuell bild genom att få objekten i bilden att se ut som i verkliga livet. Ett sätt att få en tvådimensionell design att kännas mer verklig är att skapa illusionen av en tredje dimension, dvs. att ge designen *djup*. I designen för temat Oriental används skuggor för detta ändamål, t.ex. har texten i logotypen givits en skuggliknande effekt som gör att bokstäverna ser ut att "sväva" strax ovanför sidan, vilket ger logotypen ett mer dynamiskt utseende. Även bilderna på webbplatsen har fått en skuggeffekt i form av en grön bakgrundsskugga. Huruvida bakgrundsskuggan får bilderna att se ut att sväva eller inte kan säkert diskuteras, om inte annat tycker i alla fall jag att skuggan får något att "hända" kring bilderna så att de ser mindre statiska ut.
