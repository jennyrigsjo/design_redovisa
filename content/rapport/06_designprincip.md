Designprinciper
=======================

Syftet med denna rapport är att analysera tre webbplatser utifrån de designprinciper som använts för att bygga respektive webbplats. Målet är att identifiera vilka designprinciper som har använts, att beskriva hur de har implementerats i respektive webbplats design samt att notera om det finns något annat tongivande eller kännetecknande för designen.

Urval
-----------------------

Jag har valt att utvärdera samma webbplatser som i de föregående analyserna/rapporterna om [färger](http://www.student.bth.se/~anri16/dbwebb-kurser/design/me/redovisa/htdocs/rapport/fargschema) och [laddningstid](http://www.student.bth.se/~anri16/dbwebb-kurser/design/me/redovisa/htdocs/rapport/laddningstid), dvs. [FitnessBlender](https://www.fitnessblender.com/), [TV Tropes](https://tvtropes.org/) och [Vegomagasinet](https://www.vegomagasinet.se/). Det kan kanske tyckas lite tråkigt att alltid välja samma webbplatser, själv ser jag det dock som en möjlighet att fördjupa mig i respektive webbplats och på så sätt få en mer komplett bild av webbplatsens design och de underliggande principer som styr den.

Metod
-----------------------

För att inte glömma någon designprincip när jag analsyerade webbplatserna har jag använt mig av den behändiga akronymen **CUBE VAMP** som preseteras i videon [Art Principles](https://www.youtube.com/watch?v=eapeL2fwdc8&index=6&list=PLKtP9l5q3ce-oz7aoBkk-oEn4xzGbtqxU&t=0s&ab_channel=ArtOfTeaching) och som står för principerna **Contrast**, **Unity**, **Balance**, **Emphasis**, **Variety** **And** **Movement** (and) **Pattern**. Jag har inte ansträngt mig för att identifiera användningen av samtliga principer i webbplatserna, utan valt att endast lyfta fram de som jag kunnat hitta tydliga, okrystade exempel på.

Resultat
-----------------------

<h3><a href="https://www.fitnessblender.com/">FitnessBlender</a></h3>

[FIGURE src="image/color-analysis/fb.png" class="pagespeed-image center" caption="FitnessBlenders startsida"]

**Mål och syfte**

[FitnessBlender](https://www.fitnessblender.com/) är en webbplats som tillhandahåller gratis träningsvideor för såväl nybörjare som mer vältränade personer. På [About-sidan](https://www.fitnessblender.com/page/about-fitness-blender) skriver paret som driver sajten, Daniel och Kelli Segars, så här om målet med webbplatsen: *"Our goal is to make health and fitness attainable, affordable and approachable ... We believe fitness should be accessible to everyone, everywhere, regardless of income level or access to a gym."*

**Design/utseende**

FitnessBlenders webbplats karaktäriseras av en design som är enkel, stilren och luftig. Webbplatsen innehåller relativt lite dekorativ utsmyckning, färgschemat är sparsmakat, typsnitten är rena och enkla och det finns gott om luft/tomt utrymme mellan text, bilder och andra element/delar av webbsidan.

**Gynnar designen webbplatsens mål och syfte?**

Jag tycker att webbplatsen har en bra balans mellan funkitonell design och estetisk utsmyckning. Designen är enkel utan att kännas tråkig och det är lätt att hitta det man letar efter på webbplatsen. Så ja, på det sättet tycker jag absolut att designen gynnar webbplatsens mål, dvs. att träning ska vara roligt och lättillgängligt för alla.

**Designprinciper**

Designprinciper som kännetecknar FitnessBlenders webbplats är bl.a.:

* **Unity** - blå är webbplatsens temafärg, den används genomgående som bakgrundsfärg samt för att rama in olika typer av element. Användningen av en enda färg på detta sätt skapar en känsla av samhörighet och *harmoni* mellan webbplatsens olika element och sidor.

* **Balance** - när man skrollar neråt på startsidan visas text (linjer) och bilder (figurer) omväxlande till höger och till vänster, vilket skapar *variation* (också det en designprincip) och gör att fördelningen av element på sidan känns balanserad. En annan typ av balans är att toppen på vissa sidor (t.ex. [Workouts & Programs](https://www.fitnessblender.com/workouts-programs) och [Healthy Living](https://www.fitnessblender.com/healthy-living)) pryds av en enda större (flash?)bild, medan mellersta och nedre delen av sidan istället innehåller flera mindre bilder. Detta gör att något "händer" när man scrollar utan att balansen mellan elementen på övre och nedre delen av sidan går förlorad.

* **Emphasis** - När man hovrar med muspekaren över ett av alternativen i huvudmenyn visas en undermeny med en mörkgrå bakgrundsfärg som *kontrasterar* mot färgen på övriga element på sidan, vilket ger undermenyn ett avvikande och iögonfallande utseende. På liknande sätt används både *färg* och *rörelse* när man hovrar över en bild på sidan med [träningsvideor](https://www.fitnessblender.com/videos) för att indikera att bilden är en länk till en video och för att visa ytterligare information om videoklippet i fråga.
<br>
<br>

**Startsida kontra undersidor**

Vilka designprinciper som används skiljer sig egentligen inte nämnvärt mellan startsidan och övriga sidor. Vissa sidor (t.ex. [community-sidan](https://www.fitnessblender.com/community) och [bloggen](https://www.fitnessblender.com/blog)) saknar en s.k. flashbild högst upp på sidan, detta är dock inget som stör den ovan nämnda balansen i layouten eller gör att sidorna inte känns som en del av webbplatsen.



<h3><a href="https://tvtropes.org/">TV Tropes</a></h3>

[FIGURE src="image/color-analysis/tvt.png" class="pagespeed-image center" caption="TV Tropes startsida"]

**Mål och syfte**

[TV Tropes](https://tvtropes.org/) är en s.k. wiki-webbplats inom kategorin undehållning och populärkultur med fokus på bl.a. film, tv, böcker, serietidningar, spel och marknadsföring. Syftet med webbplatsen är att på ett informellt och underhållande sätt dokumentera och beskriva s.k. “[tropes](https://tvtropes.org/pmwiki/pmwiki.php/Main/Trope)” - språkliga, ideologiska, visuella och audiella konventioner som används inom film, tv, böcker, tidningar och andra medier för att berätta en historia och/eller förmedla en känsla eller ett budskap.

**Design/utseende**

Webbplatsen innehåller mestadels text, listor och länkar, en mindre mängd bilder och minimalt med övriga dekorativa element. Bilderna används främst för att illustrera artiklar och färg används främst för att markera/dra uppmärksamhet till menyer, knappar, listor och länkar.

**Gynnar designen webbplatsens mål och syfte?**

Den enkla designen gör att man som besökare fokuserar på webbplatsens innehåll, dvs. texterna/artiklarna. Webbplatsen vill helt klart att man ska klicka sig vidare in på dess olika sidor, vilket torde vara förklaringen till att den lilla mängd färg som förekommer i designen nästan uteslutande används för att lägga fokus på länkar, knappar, menyer och andra interaktiva element som gör det möjligt att navigera mellan sajtens olika sidor. På det sättet går designen hand i hand med webbplatsens mål och syfte.

**Designprinciper**

Designprinciper som kännetecknar TV Tropes webbplats är bl.a.:

* **Contrast** - Webbplatsens logotyp består av ordet "tv tropes" i vit text mot en mörkblå bakgrund, med en gul lampskärm hängande från ett av t:na. Kontrasten mellan den klargula färgen på lampskärmen och den mörkblå bakgrunden är estetiskt tilltalande och bidrar till att göra logotypen intressant och minnesvärd.

* **Unity** - Webbplatsen använder genomgående en och samma bakgrundsfärg (mörkblå) för sina menyer, vilket ger en känsla av sammanhang och kontinuitet mellan webbplatsens sidor. Även body- och mainelementen har samma bakgrundsfärger (ljusgrå respektive vit) oavsett  vilken sida man befinner sig på, vilket också bidrar till känslan av harmoni.

* **Emphasis** - Typiskt för artiklarna på webbplatsen är att brödtexten ofta innehåller (många) länkar till andra artiklar. För att man som besökare ska uppmärksamma länkarna färgläggs dessa i en kontrasterande färg som gör det lättare för ögat att uppfatta dem. Rörelse används också för att betona vissa händelser, t.ex. tillämpas någon form av animeringseffekt när man klickar på knapparna "Random Trope" och "Random Media" i webbplatsens huvudmeny, vilken får det att se ut som om knapparna "trycks ner" när man klickar på dem.
<br>
<br>

**Startsida kontra undersidor**

Jag kan inte hitta några uppenbara skillnader mellan webbplatsens startsida och övriga sidor. Webbplatsen ger ett desginmässigt homogent och sammanhängande intryck.



<h3><a href="https://www.vegomagasinet.se/">Vegomagasinet</a></h3>

[FIGURE src="image/color-analysis/vego.png" class="pagespeed-image center" caption="Vegomagasinets startsida"]

**Mål och syfte**

[Vegomagasinet](https://www.vegomagasinet.se/) är en webbplats kring ämnet veganism och vegetarisk matlagning. Webbplatsen är tänkt att fungera som ett komplement till den fysiska tidningen VEGO som ges ut sju gånger per år. Målet är att sprida kunskap om och intresse för veganism i allmänhet och vegetarisk kost i synnerhet.

**Design/utseende**

Vegomagasinets webbplats ger ett färgglatt och livligt intryck. Webbplatsen innehåller många fina bilder på mat, rosa används genomgående för att färglägga logotyp, huvudmeny, rubriker och footer och webbplatsen använder typsnitt av olika karaktär och storlekar för att skapa kontrast mellan olika typer av text och andra element på sidan.

**Gynnar designen webbplatsens mål och syfte?**

Den varma färgpaletten gör att man får en positiv känsla av webbplatsen. Fotografierna, inklusive webplatsens bakgrundsbild, är välkomponerade och färgglada och gör att man vill klicka på dem för att läsa recepten. På det sättet är designen utmärkt för webbplatsens mål och syfte.

**Designprinciper**

Designprinciper som kännetecknar Vegomagasinets webbplats är bl.a.:

* **Unity** - Samtliga sidor på webbplatsen har samma bakgrundsbild, vilket skapar en känsla av samhörighet mellan dem. Även logotyper, huvudmeny, h1-rubriker och footern har samma rosa färg oavsett var på webbplatsen man befinner sig, vilket förstärker känslan av kontinuitet.

* **Pattern** - När man scrollar neråt på [startsidan](https://www.vegomagasinet.se/) märker man att layouten av bilder inom många sektioner har formen av ett bakåtvänt, liggande "L"; överst visas en större bild som flyter till vänster och nedanför denna visas tre mindre bilder av sinsemellan identisk storlek jämnt utplacerade över sektionens bredd.

* **Emphasis** - Bakgrundsfärgen på de flesta sektioner inom webbplatsens mainelement är oftast vit, men på vissa (t.ex. sektionen som upplyser om att Vegomagasinet även kan läsas digitalt) är den rosa. Den avvikande färgen gör sektionerna mer iögonfallande och ökar därmed sannolikheten att man som besökare uppmärksammar informationen i dem. På samma sätt används olika typsnitt för att göra vissa textstycken mer iögonfallande, t.ex. har underrubriken "Nyheter i världen och på tallriken" i sektionen "Vegonytt" på webbplatsens startsida ett handstilsliknande typsnitt som får det att sticka ut från övrig text på sidan.
<br>
<br>

**Startsida kontra undersidor**

Inte heller på denna webbplats kan jag se några uppenbara skillander mellan olika sidor i fråga om hur och vilka desginprinciper som används.



Analys & diskussion
-----------------------

Det är svårt att dra några absoluta slutsatser om hur designprinciper används efter att endast ha analyserat endast tre webbplatser. Några generella tendenser kan dock observeras, framför allt att enhetlighet och kontinuitet (det som med ett enda ord brukar kallas för "unity" på engelska) mellan olika sidor verkar stå högt upp på prioriteringslistan när en webbplats designas. Detta är inte så konstigt, då ett enhetligt utseende är viktigt inte bara för att stärka sammanhållningen mellan webbplatsens olika sidor utan också för att stärka den symboliska "länken" mellan webbplats och företag.

Konsekvent användning av färg är ett populärt sätt att uppnå "unity" i designen för en webbplats. Samtliga webbplatser i undersökningen använder en och samma basfärg för att färglägga återkommande element som t.ex. logotyp, huvudmeny och footer på samtliga sidor på webbplatsen. Fitnessblender verkar till och med ha gått så långt att de låtit temafärgen styra valet av fotografier - tittar man exempelvis på fotografierna överst på sidorna [Workouts & Programs](https://www.fitnessblender.com/workouts-programs), [Healthy Living](https://www.fitnessblender.com/healthy-living) och [Aboutsidan](https://www.fitnessblender.com/page/about-fitness-blender) märker man att samtliga foton innehåller nyanser av blått och blågrönt, dvs. färger som är snarlika webbplatsens temafärg.

Samtliga webbplatser i studien använder desingprincipen om *emfas* (betoning) för att lyfta fram och förtydliga olika aspekter av innehållet. När jag analyserade webbplatserna hade jag ibland lite svårt att avgöra om det handlade om att skapa emfas eller kontrast, vilket inte är så konstigt då dessa designprinciper egentligen är två sidor av samma mynt, dvs. tillämpningen av den ena medför eller leder ofta till den andra. Kontrasterande färger är ett populärt sätt att åstadkomma emfas, ett par av webbplatserna använde sig även av avvikande typsnitt och/eller rörelse (animering) för att fånga besökarnas uppmärksamhet. I vissa fall verkar användningen av emfas endast fylla en estetisk funktion, kanske vill man att det ska "hända" något och därmed få webbsidan att kännas mer "levande" och mindre statisk. I andra fall verkar användningen av emfas tjäna ett mer praktiskt syfte, t.ex. vill man, genom att använda rörliga och/eller animerade element, visa ytterligare information för användaren när denne "hovrar" med muspekaren över ett visst element (se t.ex. FitnessBlenders användning av emfas, ovan) eller så vill man påverka användarens navigering mellan olika sidor.

Referenser
-----------------------

Art of Teaching; "Art Principles"; url: [https://www.youtube.com/watch?v=eapeL2fwdc8&index=6&list=PLKtP9l5q3ce-oz7aoBkk-oEn4xzGbtqxU&t=0s&ab_channel=ArtOfTeaching](https://www.youtube.com/watch?v=eapeL2fwdc8&index=6&list=PLKtP9l5q3ce-oz7aoBkk-oEn4xzGbtqxU&t=0s&ab_channel=ArtOfTeaching); publicerad 26 november 2012; tillgänglig senast 27 december 2018

### Övriga källor

Följande källor har varit ett stöd i analysen av webbplatsernas användning av designprinciper och designelement:

Wikipedia; "Visual design elements and principles"; url: https://en.wikipedia.org/wiki/Visual_design_elements_and_principles; tillgänglig senast 27 december 2018


Övrigt
-----------------------

Undersökningen och rapporten har utförts och författats av Jenny Rigsjö (anri16).
