Val av färg och dess betydelse inom webbdesign
=======================

Syftet med denna rapport är att analysera tre mer eller mindre godtyckligt utvalda webbplatser utifrån de färgval som gjorts när webbplatsen desginades. Även val av typsnitt kommer att beaktas. Målet är att få en bättre förståelse för hur valet av färg och typsnitt kan påverka det intryck/den känsla som en webbplats ger och hur färger kan användas för att förmedla och förstärka webbplatsens profil, mission och syfte.

Urval
-----------------------

### Webbplatser

Jag har valt att analysera webbplatserna [FitnessBlender](https://www.fitnessblender.com/), [TV Tropes](https://tvtropes.org/) och [Vegomagasinet](https://www.vegomagasinet.se/).

**FitnessBlender**

[FitnessBlender](https://www.fitnessblender.com/) är en webbplats som tillhandahåller gratis träningsvideor för såväl nybörjare som mer vältränade personer. På webbplatsen kan man även läsa artiklar inom ämnena träning, kost och hälsa, ta del av recept samt diskutera sina tankar och erfarenheter kring motion och hälsa med andra medlemmar i ett diskussionsforum. FitnessBlender drivs av paret Kelli och Daniel Segars och de beskriver målet med webbplatsen på följande sätt: *"We believe fitness should be accessible to everyone, everywhere, regardless of income level or access to a gym ... Our goal is to make health and fitness attainable, affordable and approachable."* [Källa](https://www.fitnessblender.com/page/about-fitness-blender)

**TV Tropes**

[TV Tropes](https://tvtropes.org/) är en s.k. wiki-webbplats inom kategorin undehållning och populärkultur med fokus på bl.a. film, tv, böcker, serietidningar, spel och marknadsföring. Syftet med webbplatsen är att på ett informellt och underhållande sätt dokumentera och beskriva s.k. *"tropes"*, språkliga, ideologiska, visuella och audiella konventioner som används inom film, tv, böcker, tidningar och andra medier för att berätta en historia och/eller förmedla en känsla eller ett budskap. I en tidigare version av deras About-sida beskrev webbplatsens skapare betydelsen av ordet "trope" och syftet med webbplatsen på följande sätt: *"Tropes are devices and conventions that a writer can reasonably rely on as being present in the audience members' minds and expectations. On the whole, tropes are not clichés. The word clichéd means "stereotyped and trite." In other words, dull and uninteresting. We are not looking for dull and uninteresting entries. We are here to recognize tropes and play with them, not to make fun of them."* [Källa](https://knowyourmeme.com/memes/sites/tv-tropes#fn1)

**Vegomagasinet**

[Vegomagasinet](https://www.vegomagasinet.se/) är en webbplats kring ämnet veganism och vegetarisk matlagning. Webbplatsen är tänkt att fungera som ett komplement till den fysiska tidningen VEGO som ges ut sju gånger per år. På webbplatsen hittar man förutom recept även artiklar, intervjuer, krönikor och podcasts som berör veganism i allmänhet och vegetarisk kost i synnerhet. Så här beskriver Mattias Kristiansson, grundare av och chefredaktör för tidningen VEGO, målet med tidningen: *"Målet med tidningen VEGO är att göra det så himla enkelt för just dig att äta vego. För vegomat är inte krångligt, det är gjort i ett kick och smakar fantastiskt..."* [Källa](https://www.vegomagasinet.se/)

### Om urvalet

Så varför just dessa tre webbplatser? Jo, för att jag redan är bekant med dem. FitnessBlenders träningsvideor använder jag nästan dagligen, TV Tropes besöker jag lite då och då när jag är uttråkad och Vegomagasinet kikar jag på när jag behöver inspiration i köket. Eftersom jag redan vet vad webbplatserna handlar om slipper jag lägga tid på att sätta mig in i deras innehåll och försöka förstå deras respektive mission och syfte. Kanhända leder min existerande bekantskap med webbplatserna till att min analys av dem blir lite "partisk", d.v.s. att jag tolkar deras val av färger och typsnitt på ett omotiverat positivt eller födelaktigt sätt. Jag ska försöka ta hänsyn till detta när jag analyserar och diskuterar resultaten.

Metod
-----------------------

Jag har använt färganalysverktyget [Colorfy](https://www.colorfyit.com/) för att analysera färgpaletten för FitnessBlender och TV Tropes. För att få fram Vegomagasinets färgpalett har jag använt verktyget [Color Combos](https://www.colorcombos.com/grabcolors.html), eftersom Colorfy av någon anledning inte kunde analysera Vegomagasinets färgpalett. Jag har även testat Color Combos på FitnessBlender och TV Tropes och resultatet blir mycket snarlikt det som man får när man använder Colorfy, skillnaden är att Colorfy presenterar färgpaletten på ett överskådligare sätt vilket gör det enklare att ta en skärmdump på den.

För att identifiera webbplatsernas typsnitt har jag använt Chromes utvecklingsverktyg.

Resultat
-----------------------

<h3><a href="https://www.fitnessblender.com/">FitnessBlender</a></h3>

[FIGURE src="image/color-analysis/fb2.png" class="color-image right" caption="FitnessBlenders träningsvideor"]

[FIGURE src="image/color-analysis/fb.png" class="color-image right push-left" caption="FitnessBlenders startsida"]

#### Färgpalett

[FIGURE src="image/color-analysis/fb_palette.png" class="color-image right margin-left" caption="Färgpalett för FitnessBlender enligt analysverktyget Colorfy"]

FitnessBlenders färgpalett domineras av kalla, dämpade färger. Enligt färganalysverktyget Colorfy är de flesta färgerna i paletten nyanser av blått, grått och grönt, med visst inslag av nyanser av rött, orange och rosa. När man kikar runt på webbplatsen märker man att de varmare färgerna i paletten (rött, orange och rosa) oftast förekommer som en del av de bilder och fotografier som läggs upp på sajten, medan de kallare färgerna (vit, svart, grå och blå) utan undantag används som bakgrunds- eller "inramningsfärg" för webbplatsens olika element (header, footer, body, logotyp, menyer, borders etc.). Startsidan domineras av en bild vars bakgrundsfärg är en s.k. *gradient* som gradvis skiftar från blå till turkos från vänster till höger. Färgerna blå och turkos återkommer/dominerar i många av de fotografier som finns på sajten, se t.ex. sidorna [Workout Programs](https://www.fitnessblender.com/workouts-programs), [Healthy Living](https://www.fitnessblender.com/healthy-living) och [About-sidan](https://www.fitnessblender.com/page/about-fitness-blender). Överlag verkar webbplatsen tillämpa ett sparsmakat, analogt/monokromatiskt färgschema, i vilket färgen blå används som accentfärg för att rama in och/eller skapa kontrast mellan olika element och delar av sidan.

#### Typografi

FitnessBlender använder genomgående serifflösa typsnitt för både rubriker och brödtext, vilket är en fördel för de användare som besöker webbplatsen via surfplatta eller smartphone då sans-serifypsnitt generellt ger god läbarhet även i mindre storlekar. Exakt vilket typsnitt som används är svårt att säga, men när man inspekterar body-elementet via webbläsarens utvecklingsverktyg ser man att det måste vara ett av följande: 'Maison Neue',' Helvetica Neue', 'Helvetica', 'Arial' eller 'Lucida Grande' (eller annat sans-seriftypsnitt).

#### Motsvarar designen webbplatsens profil?

Ja, jag tycker det. Designen är stilren och diskret vilket gör att man som besökare fokuserar på dess innehåll (videoklippen, artiklarna, recepten). Eftersom jag själv använder FitnessBlenders videor vet jag dessutom att Kelli och Daniel förespråkar en balanserad och avslappnad attityd till träning och hälsa (och till livet i allmänhet) och detta märks i deras val av färger för webbplatsen.

<h3><a href="https://tvtropes.org/">TV Tropes</a></h3>

[FIGURE src="image/color-analysis/tvt2.png" class="color-image right" caption="Artikel om en s.k. 'trope'"]

[FIGURE src="image/color-analysis/tvt.png" class="color-image right push-left" caption="TV Tropes startsida"]

#### Färgpalett

[FIGURE src="image/color-analysis/tvt_palette.png" class="color-image right margin-left" caption="Färgpalett för TV Tropes enligt analysverktyget Colorfy"]

Liksom FitnessBlender innehåller TV Tropes färgpalett flera nyanser av grått och blått, med endast ett fåtal varmare färger (gult, rött, orange och klarlila) här och där. De flesta av färgerna är mörka i tonen, men paletten innehåller även ett mindre antal ljusa pastellfärger. När man tittar på hur färgerna används på webbplatsen ser man att bakgrunden för det mesta är vit eller ljusgrå, medan de mörkare färgerna (främst mörkt gråblå) i paletten används för menyer, ikoner, länkar och knappar. Startsidan domineras av en logotyp med mörkt grå-blå bakgrund och ordet "tv tropes" i vit text. På ena t:et i texten hänger en iögonfallande gul lampskärm, vilket är en humoristisk anspelning på det engelska uttrycket "[to hang a lampshade on something](https://tvtropes.org/pmwiki/pmwiki.php/Main/LampshadeHanging)", att påpeka det absurda eller osannolika i något. Med tanke på att det är just detta som webbplatsens medlemmar bland annat ägnar sig när de diskuterar film, tv och litteratur tycker jag att både loggans utformning och den gula färgen är passande. Överlag verkar webbplatsen ha ett monokromt färgschema där basfärgen är mörkt gråblå och färgerna gul och ibland röd används som accentfärger.


#### Typografi

För webbplatsens body-element har man endast angett "sans-serif" som typsnitt, d.v.s. vilket typsnitt som helst, bara det är serifflöst. För h1-, h2- och p-elementen (jag hittade inget h3-element) har propertyn "font-family" satts som "inherit", vilket innebär att elementen ärver typsnittet från sina respektive parent-element (troligtvis från bodyn). Enda undtantaget till denna smått fantasilösa användning av ospecifika serifflösa typsnitt verkar vara logotypen, vars typsnitt (också det serifflöst) ser ut att vara någon form av designertypsnitt som man inte hittar i vanliga webbläsare. Vad typsnittet heter går tyvärr inte att få fram då logotypen är en bild.

#### Motsvarar designen webbplatsens profil?

Färgen mörkt gråblå är kanske lite väl sober som temafärg för en webbplats som vill framstå som informell och underhållande. Å andra sidan utgör den gråblå färgen en fin kontrast till den lättsamma, gula färgen på lampskärmen i webbplatsens logotyp. Med viss ansträngning skulle man kunna tolka kombinationen av tungt gråblå och lättsamt gul som en metafor för webbplatsens syfte: den tar en till synes tung och småtrist akademisk syssla som film- och litteraturanalys och gör om den till lättsmält och informell underhållning. På det sättet är valet av färger alldeles utmärkt för webbplatsens profil. Då webbplatsen består till största delen av text hade man kanske kunnat lyfta utseendet ytterligare genom att välja kontrasterande typsnitt för olika delar av webbplatsen, t.ex. ett serifflöst typsnitt för brödtexten och ett serifftypsnitt för rubriker och menyer.

<h3><a href="https://www.vegomagasinet.se/">Vegomagasinet</a></h3>

[FIGURE src="image/color-analysis/vego2.png" class="color-image right" caption="Vegomagasinets meny"]

[FIGURE src="image/color-analysis/vego.png" class="color-image right push-left" caption="Vegomagasinets startsida"]

#### Färgpalett

[FIGURE src="image/color-analysis/vego_palette.png" class="color-image right margin-left" caption="Färgpalett för Vegomagasinet enligt analysverktyget Color Combos"]

Till skillnad från FitnessBlender och TV Tropes har Vegomagasinet relativt få färger i sin färgpalett. Varje färg verkar dessutom stå i motsats till en eller flera andra färger i paletten, t.ex. rosa kontra grön och mörkgrå kontra vit. När man tittar på hur färgerna används på webbplatsen ser man att rosa främst används för logotypen, huvudmenyn och footern, medan grön används mer sparsamt till sidpaneler och vissa knappar. Mörkgrå används som bakgrundsfärg till dropdownmenyn medan vit används som bakgrundsfärg till bilder och text. Webbplatsen innehåller av förståeliga skäl även många bilder på mat; till och med body-elementets bakgrund pryds av en heltäckande bild på en vegetarisk rätt. Färgschemat som används verkar vara av "komplimentär" art, dvs. färger från mosatta sidor av färghjulet används för att skapa ett balanserat och tilltalande utseende. Rosa är helt klart webbplatsens basfärg då den används både till logotypen, huvudmenyn och footern, medan grön och mörkgrå används mer sparsamt till knappar och undermenyer och därmed skulle kunna sägas vara accentuerande färger.

#### Typografi
För brödtext och h2-element används för det mesta 'PT Sans' eller helt enkelt 'sans-serif', dvs. vilket serifflöst typsnitt som helst. För vissa p-element (som antingen har en "rubrikliknande" funktion eller som på annat sätt ska sticka ut från övrig text på sidan) används ett handstilsliknande typsnitt som heter 'Sign Painter Medium', vilket enligt en snabb googling verkar vara ett typsnitt som licensieras av Adobe. För h1- och h3-element används ett typsnitt som heter 'alright_sansblack' eller, om det inte finns tillgängligt, ett generiskt serifflöst typsnitt. Vilket typsnitt som används för logotypen går tyvärr inte att se, det är i alla fall någon form av sans-serif och har troligtvis specialdesignats för tidningen och webbplatsen.

#### Motsvarar designen webbplatsens profil?
Jag tror att Vegomagasinet vill framstå som en trendig och framåttänkande webbplats och på det sättet tror jag att det är en bra idé att man  frångår den traditionella designprincipen om "mörk text mot ljus bakgrund" (se t.ex. [Web Design - The Complete Reference: Color and Usability](https://www.webdesignref.com/chapters/13/ch13-16.htm)) och istället satsar på en färg som sticker ut lite mer, vilket ju rosa helt klart gör. Att man valt rosa, som ju är en traditionellt "kvinnlig" färg (se t.ex. [Web Design - The Complete Reference: The Hidden Meaning of Colors](https://www.webdesignref.com/chapters/13/ch13-17.htm)), som basfärg för webbplatsen är inget som stör, jag tycker snarare att detta okonventionella färgval är passande då det speglar det avsteg från normer som det ju faktiskt innebär att äta helvegetariskt. Typografiskt tycker jag också att man lyckats hitta en bra balans, rubriker och text är läsbara men intrycket blir aldrig monotont tack vare att man bryter upp texten med hjälp av versaler och handstilsliknande typsnitt.

Analys & diskussion
-----------------------

Då jag endast analyserat tre webbplatser, därtill webbplatser inom vitt skilda ämnes- och verksamhetsområden, är det svårt att dra några absoluta slutsatser rörande användningen av färg och typsnitt inom webbdesign. Däremot kan ett antal generella tendenser försiktigt observeras:

1) Samtliga webbplatser i min studie använder sig antingen helt eller till största delen av serifflösa typsnitt för både rubriker och brödtext. En förklaring till detta kan vara att många användare besöker webbplatserna via sina mobiler och surfplattor, vilket ställer krav på att texten behåller sin läsbarhet även i mindre storlekar. I detta avseende är serifflösa typsnitt att föredra då serifftypsnitt enligt min egen erfarenhet kan bli lite svårlästa och "plottriga" i mindre grader. En annan förklaring skulle kunna vara att det är "på modet" att välja serifflösa typsnitt just nu och att serifftypsnitt ses som lite gammaldagsa och tråkiga.

2) Att välja ett enda typsnitt för en webbplats gör inte nödvändigtvis att webbplatsen ser trist ut. Både FitnessBlender och TV Tropes använder genomgående ett enda serifflöst typsnitt för sina webbplatser, men medan bristen på variation i typsnittet tyvärr ger TV Tropes ett lite monotont utseende lyckas FitnessBlender förmedla ett helhetsintryck som är både modernt, stilrent och balanserat. En förklaring till detta kan vara att TV Tropes innehåller mestadels text, vilket ökar behovet av variation och struktur mellan textstyckena, medan FitnessBlender har en bättre balans mellan text och bilder. FitnessBlender använder dessutom versaler i större utsträckning än TV Tropes, vilket också bidrar till att öka kontrasten mellan olika textstycken, även om textstyckena har samma typsnitt.

3) Att välja färgschema efter logotyp är helt klart en populär taktik. Samtliga webbplatser i min studie har valt att låta färgen/färgerna i sina respektive logotyper gå igen i andra delar av webbplatsen såsom huvudmeny, footer och borders. Anledningen till att man gör så kan säkert variera, en förklaring skulle kunna vara den s.k. "igenkänningsfaktorn": ofta är logotypen ett företags "ansikte utåt" och genom att man väljer identiska färger och färgkombinationer för webbplatsen skapas en kraftfull visuell profil och en stark känsla av enhetlighet och sammanhållning mellan företag, logotyp och webbplats.

Referenser
-----------------------

FitnessBlender; "About FitnessBlender"; **https://www.fitnessblender.com/page/about-fitness-blender**; tillgänglig senast *08-12-2018*

Know Your Meme; "TV Tropes"; **https://knowyourmeme.com/memes/sites/tv-tropes#fn1**; tillgänglig senast *08-12-2018*

Powell, Thomas A.; "Web Design - The Complete Reference"; **https://www.webdesignref.com/default.htm**; tillgänglig senast *08-12-2018*

Vegomagasinet; **https://www.vegomagasinet.se/**; tillgänglig senast *08-12-2018*

### Övriga källor

Följande källor har använts som stöd och hjälp i analysen av webbplatsernas färgscheman:

Cannon, Thomas; *12-09-2012*; "An Introduction to Color Theory for Web Designers"; **https://webdesign.tutsplus.com/articles/an-introduction-to-color-theory-for-web-designers--webdesign-1437**; tillgänglig senast *08-12-2018*

Roos, Mikael; *2018*; "Design med HTML5 och CSS3 - Färg"; **https://dbwebb.se/guide/design-med-html5-och-css3/farg**; tillgänglig senast *08-12-2018*

Övrigt
-----------------------

Studien och rapporten har utförts och författats av Jenny Rigsjö (anri16).
