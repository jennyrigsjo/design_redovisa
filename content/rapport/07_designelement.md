Designelement - "Alice"
=======================

Temat "Alice" har, som säkert märkts, baserats på sagan om Alice i Underlandet. Från början var tanken att temat skulle ha en mer färgglad, lekfull och barnslig karaktär i stil med den tecknade Disneyfilmen från 1951, men den slutgiltiga versionen fick ett "mörkare" (både bokstavligen och bildligt talat) utseende som för tankarna till Tim Burtons dystopiska tolkning av berättelsen.

Jag har använt följande designelement för att skapa temat:

* **Färger**

    Två varianter av turkos/blågrön (en mörkare och en ljusare) används för att färglägga bl.a. header, footer, menyer och sidebars. Valet av färg har inspirerats av (och är tänkt att anspela på) färgen på Alice klänning.

* **Typografi**

    För logotypen och huvudmenyn används ett specialdesignat typsnitt som heter (passande nog) ["Alice in Wonderland"](https://www.dafont.com/alice-in-wonderland.font), vilket enligt typsnittets skapare har inspirerats av logotypen för Tim Burtons filmatisering av sagan. För övriga rubriker, menyer och sidebars används ett typsnitt som heter ["Mystery Quest"](https://www.1001fonts.com/mystery-quest-font.html). Jag gillar kombinationen av de här typsnitten. "Alice in Wonderland" ger ett dramatiskt och spöklikt intryck medan "Mystery Quest" har en lättsammare, mer lekfull karaktär, vilket gör att temat som helhet får en framtoning som är både barnslig och lite kuslig.

* **Bilder**

    Jag har använt två bilder som vid första anblicken *ser ut att vara* (men oklart om de faktiskt är) screenshots eller s.k. "promotional images" från filmen ["Alice i Underlandet"](https://www.imdb.com/title/tt1014759/). Exakt hur licensen/användningsvillkoren för bilderna ser ut framgår tyvärr inte av källan (webbsidan) för respektive bild, men vanligtvis brukar det inte vara något problem att använda bilder av det här slaget, så länge de används i begränsad omfattning och för ett icke-kommersiellt syfte såsom forskning och/eller utbildning.

    [Bilden på Alice när hon befinner sig i Underlandet](https://wall.alphacoders.com/big.php?i=904671) används som dekorativ flashbild mitt på sidan strax under huvudmenyn. Jag har gjort bilden rund med vinjetterade (mörkare) kanter och en dekorativ "ram" i ett försök att efterlikna ett s.k. "dörröga" eller kanske en spegel, för att man som användare ska få intrycket att man tittar "igenom" bilden in i en annan värld (vilket är just vad Alice gör i sina äventyr både i Underlandet och i Spegellandet).

    [Bilden på den ikoniske Cheshirekatten](https://wallpapercave.com/w/QuhqgFm) används som bakgrundsbild på samtliga sidor i webbplatsen. Jag har inte specificerat höjd eller bredd för bilden (för att undvika att den förvrängs) så exakt hur den beskärs kan därför variera mellan olika enheter; på min egen laptopskärm hamnar kattens ansikte precis ovanför kanten på webbläsarfönstrets nedre del, vilket gör att det ser ut lite som om katten smyger sig på en nerifrån.

* **Figurer/former**

    I skrivande stund har jag endast använt en enda figur i webbplatsens design och det är den ovan nämnda flashbilden som har fått en rund form i ett försök att efterlikna ett titthål. Hade jag haft mer tid på mig hade jag kanske försökt mig på något mer avancerat, t.ex. att ge flashbilden formen av ett nyckelhål med hjälp av CSS, men för detta hade jag troligtvis behövt gå in och ändra i ramverkets kod och det har jag tyvärr inte tid med just nu.

* **Linjer/kanter**

    Jag har använt CSS-propertyn *border* för att rama in och skapa kontrast mellan olika element, t.ex. header, footer, flashbild, menyer och menyalternativ. Varje elements border har fått en färg som kontrasterar mot färgen på elementets innehåll (t.ex. är kanten på webbplatsens header klart blågrön medan bakgrundsfärgen är en mörkare nyans av samma färg), vilket jag tycker gör att det "händer" något med designen och får den att kännas mer levande.

* **Skuggor**

    Jag har använt CSS-propertyn *text-shadow* för att skapa en skuggliknande effekt/inramning av bokstäverna i webbplatsens logotyp. Skuggan ger en känsla av djup samtidigt som färgen på skuggan gör att bokstäverna nästan ser ut att "glöda", vilket ger texten ett lite kusligt utseende som jag tycker passar bra ihop med typsnittets spöklika karaktär. Även flashbilden har givits en skuggliknande effekt, en.s.k. "vinjettering" (förmörkning) av bildens kanter med hjälp av CSS-propertyn "box-shadow". Det estetiska mervärdet av vinjetteringen kan säkert diskuteras, tanken med effekten är i alla fall att efterlikna den perifera skugga som uppstår när man tittar genom ett kikhål i en dörr, för att man som användare ska få intrycket att man tittar "igenom" bilden.
